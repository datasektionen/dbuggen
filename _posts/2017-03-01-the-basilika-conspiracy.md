---
title: "The basilika conspiracy"
category: 12
order: 5
author: Karl Hungus
---

_“Vad gör basilika så distinkt gott?”_

Solstrålarna skimrar genom fönsterglaset. Basilikaplantan står och hoppar av vinden, på fönsterkarmen precis framför fönstret. Färgen på löven skiftar från mörkt till ljust de korta ögonblicken strålarna slår till. Rita låter mig vattna plantan med en slitet turkosa vattenkanna som visar en prislapp från Rusta på undersidan. Jag har en liten aning om att hon planerade in basilikaplantans bevattningsrutin utefter när dbuggen skulle komma på besök. Samtidigt låter hon sin talang göra konstverk när hon fyller upp en mugg basilika-té.

_“Vad gör basilika så distinkt gott?”_ frågar jag Rita, när jag sätter mig ner i hennes Lamino-fåtölj med muggen i handen.

Jag är lite orolig att Rita redan tröttnat på frågan, efter den långa tid som har ägnats åt ämnet. Innan besöket passade jag på att googla Ritas namn, likt Tinder-användare inför första dejten. Ibland funderar jag på vad jag kan fylla ut mitt CV med, efter dessa år på jorden. Rita har inte riktigt samma funderingar, efter ett liv fullt av värdefulla engagemang, projektdeltagande och anställningar, som gett henne en titel som passionerad finsmakare. En bred variation av engagemang som aldrig är för kontroversiella, men inte heller för normativa. Jag tar en klunk av téet och känner en smärre beundran för hennes verk; hon står kvar nära fönsterkarmen och kollar nyfiket efter min reaktion på den första klunken.

_“Vad gör basilika så distinkt gott?”_ får jag ur mig med ögonen uppspärrade ner mot muggen.

Har du hört talas om D’Oliveira affair? Kanske under namnet The Basil Conspiracy? Basil D’Oliveira var en engelsk cricket-spelare, men i hans uppväxt i det dåtida apartheid-styrda Sydafrika skulle han klassas som icke-vit. Uttagen till det engelska landslaget som en professionell cricket-spelare, men i centrum för en politisk debatt inför Englands cricket-turné i Sydafrika år 1968. Efter att ha jobbat sig in i landslaget med fina prestationer fick han en plats när en spelare i det engelska landslaget blev skadad. Samtidigt meddelar Sydafrikas premiärminister att landslaget inte är välkomna så länge Basil D’Oliveira är med på turnén. Englands landslag står upp för sin spelare, ställer in turnén och orsakar som konsekvens av det ännu fler politiska debatter i det Sydafrika som behöver internationellt utbyte i den populära sporten. Hans namn och hans påverkan på sporten har satt sig i mitt huvud än idag. Jag kollar på Rita och frågar om hon hört talas om The Basil Conspiracy. Efter en kortare tystnad inser jag att frågan kanske är lite väl historisk, och nöjer mig med att skämta bort det som att vi har vår egna lilla Basilika Conspiracy i den halvt upplysta takvåningen.

_“Vad gör basilika så distinkt gott?”_

Jag ville ha en intervju med Rita. Det var hela poängen. För dbuggens bekostnad skulle jag undersöka denna diamant. Detta nationella kulturarv. Rita har fyllt en skål med basilikabaserad hummus. Bara tanken av det får alla synapser i hjärnan att gå på högvarv.

_“Vd gr bslk s dstnkt gtt?”_ får jag knappt ur mig med munnen full av en tugga macka med basilikahummus på.

Jag kollar på Rita för ett svar. Hon står kvar i fönsterkarmen, med några löv avplockade. Det behövdes för mackan, det behövdes för téet. Det behövdes för alla skapelser hon gjort. Alla maträtter hon fyllt med energi. Plantan skiftar fortfarande mellan mörkt och ljust när solstrålarna skimrar. På krukan bredvid har jag en gång skrivit en lapp med halvknackiga tusch-målade bokstäver: _“Ove - en koriander från Ekerö”_.

Och på Rita skrev jag en gång: **“Rita - Osimum basilicum”**.
