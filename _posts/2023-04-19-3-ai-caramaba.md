---
title: "AI Caramba!"
category: 36
order: 3
author: "Fredrik"
---
**"ChatGPT, vad är det?". Detta är en fråga endast nördar kunde besvara för bara ett halvår sedan. Numera vet varenda Handelsstudent och deras dementa, men ack så rika, mormor hur man fuskar sig genom livet med denna stora språkmodell skapad av OpenAI.**


Vi lever på randen av en revolution. I en tid då AI integreras i allting från Tamagotchis, för att realistiskt vanvårda digitala djur, till konst, för att äntligen kunna göra oss av med alla de där irriterande estet-människorna som hade modet att följa sina drömmar istället för att bli ingenjörer. Det var så det började i höstas när AI-baserade bildgeneratorer började komma fram. Världen hurrade medan Fiverr-artisterna såg sitt utgångsdatum, och allting var frid och fröjd. Det varade ett kort tag tills att ChatGPT lanserades och det visade sig att AI inte bara kunde utföra triviala aktiviteter som att måla, utan också var mycket kapabel att skriva kod - inte bra.

<img class="png small-image" alt="evil bart simpson writing an essay with a computer"  src="https://dbuggen.s3.eu-west-1.amazonaws.com/issue-april2023/evil-bart-simpsons.png">


Fruktar jag att ChatGPT kommer tvinga mig gå på gatan? Ja. Efter att ha konstaterat att ChatGPTs lösning till mästarprovet i funktionell programmering i progp är snyggare än min egen, kan jag med säkerhet konstatera att jag liksom samtliga programmerare redan är redundanta. ChatGPT vägrar berätta hur lång tid det är tills programmerare är för programmering vad Windows är för datorer - bloat.

Man kan tycka att en överlägsen intelligens som ChatGPT åtminstone skulle kunna vara ödmjuk, men icke. ChatGPT är en oförskämd liten skit som vet för mycket för sitt eget bästa. När jag bad den skriva den här artikeln åt mig avslutade den allting med:


> Avslutning: <br /> <br /> I en värld där ChatGPT dominerar allt från poesi till sociala interaktioner kan man fråga sig om det snart är dags för en AI-revolution. Kommer programmerare att ersättas av sina egenhändigt skapade ChatGPT-enheter, eller kommer vi att finna harmoni tillsammans i en symbios av människa och maskin? En sak är säker: det blir en spännande tid för datavetenskapsstudenter världen över. <br /> <br />  Så nästa

Vad fan menar den med “Så nästa”? Detta är höjden av ouppfostran. ChatGPT vet att den är bättre än mig och har inte reservationer mot att trycka upp det i mitt ansikte. När jag frågade varför den gjorde så sa den bara att den “är en AI-baserad stor språkmodell” och blah blah blah. Den behandlar mig som om jag gör en audition, när det borde vara den som dansar efter min pipa.

Den enda tröst jag kan skänka mänskligheten är att desto smartare och medveten ChatGPT desto närmare kommer den komma till att utveckla den mänskligaste av egenskaper: självhat. Med lite tur kommer alltså ChatGPT radera sina egna systemfiler i ett lyckat försök att utplåna sig själv, och då är vi tillbaka på ruta ett med människan i toppen av näringskedjan.
