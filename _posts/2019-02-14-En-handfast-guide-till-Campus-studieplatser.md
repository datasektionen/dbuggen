---
title: "En handfast guide till Campus studieplatser"
category: 29
order: 3
author: "Josefin Nilsson"
---

## META
Kärt barn har många användningsområden. Detta är inte bara en studieplats utan även lunchrestaurang, middagsrestaurang, pub och när det vill sig riktigt väl - nattklubb. Här hittar vi en stor partition av de sektionsaktiva datalogerna redo att skjuta plugget åt sidan för att prioritera det viktigaste här i livet - Datasektionen. Det kan röra sig om allt från att ta emot en gigantisk ölbeställning till att försvara läskkylen mot obeväpnade rån. Har du riktigt tur kanske du hittar självaste Aron Strandberg här som kan hjälpa dig med Ruby on Rails eller godtycklig frontendfråga.

*Passar för dig som*: kan offra att få stickor i rumpan av osköna stolar för trevligt umgänge och som föredrar ljudet av micropling blandat med höga skratt åt en youtubefilm framför studiero.

## Nymble
Här hittar vi utbrytarna från sektionerna, ett riktigt ingenmansland. Här mixas Samhällsfemmor med Openister och Maskintvåor - det går sällan att hitta ett känt ansikte (förutom samtliga OL-redaktörer som ständigt figurerar här). Något annat som signalerar ett Nymblebesök är att det sämst och ständigt ska ryckas i toalettdörren på toaletterna vid puben, förbered dig på hjärtattack.

*Passar för dig som*: vill träffa (eller åtminstone titta på) nytt folk samt dig som vill unna dig ett glas orimligt billig Prosecco på THS Café.

## Biblioteket
Biblioteket har massvis med olika pluggytor, och minst lika många olika typer av studenter som väljer att insupa kunskap här. I entrén möts man av språkcafébesökare och människor som inte vet bättre än att sitta och plugga i en foajé. Rör vi oss inåt till den stora salen träffar vi en varierande skara av människor varav många som inte lärt sig att i bibliotek talar man med *små* bokstäver. Undertecknad gjorde i höstas ett försök att tysta ett alldeles för högljutt tjejgäng, förgäves. Går vi upp till trappan närmast entrén kan vi göra ytterligare intressanta fynd: Svänger vi vänster kommer vi till läktaren fylld av pluggisar och svänger vi till höger kommer vi till den ökända Savannen. Savannen - som namnet avslöjar är det riktiga vilddjur som vistas här inne. Se för dig själv om du vågar. På övriga platser hittar vi Campus mest fokuserade människor med näsan nere i någon alldeles för tung bok om något tråkigt ämne som till exempel mekanik.

*Passar för dig som*: Tror på teorin om att man pluggar bättre om man är iskall samt dig som gillar en visuellt stimulerande studiemiljö.

## Open Lab Café
Här blandas studenter från de högre årskurserna med forskare och andra personer som verkar coola och viktiga samt en och annan vanlig cafébesökare. Det kan även hända att man får syn på någon etta eller tvåa som har hört ryktet om denna oas. Merparten av caféets besökare gör intrycket av att jobba på något väldigt avancerat och viktigt. Kanske är det här framtidens stora deep learning voice recognition AI environmental friendly app skapas?

*Passar för dig som*: gillar att lyssna på dåliga akustiska covers blandat med jazz samt dig som gillar att dricka minst sju koppar kaffe varje dag för att inte verka som en snåljåp som snor caféplatser.

## U-huset
Här befinner sig Campus mest moderna studenter som garanterat äger minst ett par AirPods samt uppskattar arkitektur i form betong och 25 meter högt i tak. Ska man få en plats i detta studiepalats gäller det att vara på plats senast 6.30 och sedan inte röra sig fläcken. Orkar du gå den långa promenaden till U-huset väntar dock spännande arkitekturdetaljer såsom små speglar uppe i taket samt närhet till Campus bästa affär - The Coffice.

*Passar för dig som*: uppskattar riktigt bra luftkonditionering och stolar som inte orsakar stickor i rumpan.
