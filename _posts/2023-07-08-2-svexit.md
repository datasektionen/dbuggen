---
title: "Svexit och lokaltidningar"
category: 37
order: 2
author: "Melvin"
---
**Nu när jag är utflyttad från Svedmyra kan jag äntligen öppna hjärtat utan rädsla för förtryck. Spilla bönorna om en konflikt som härjat fritt inom det lugna, lummiga bostadsområdet.**

Svedmyra är inte ett stort område, cirka 2000 invånare om man räknar med lägenhetshusen ovanför backen. Svedmyras torg är litet, med en fantastisk matbutik och en bedrövlig pizzeria. Vill du ha någonting annat behöver du lämna Svedmyra. Där kommer vi till det ena kruxet med stadsdelen - det ligger så avsides som möjligt i Söderort. Det som räddar det som annars hade gjort Svedmyra till en bilburen amerikansk förort är tunnelbanestationen. Och det är det andra kruxet, den ligger på Hagsätragrenen av den gröna linjen.

Vilken tunnelbanelinje man är på definierar stadsdelen. Det är skillnaden mellan en 15 minuter lång promenad eller en åktur på 2 minuter. 5 minuter till Globen Shopping eller 25 till Farsta Centrum. Det skapar också kulturell samhörighet längs tunnelbanelinjerna. Stationen innan och stationen efter Svedmyra ligger i stadsdelsområdet Enskede-Årsta-Vantör. Svedmyra tillhör Farsta.

Hur stor skillnad kan då en byråkratisk linje i sanden ha? Stor, visar det sig. Några pensionärer som bor på Jösseforsvägen hade hört om en bussresa till Strängnäs för seniorer. Kul tyckte dem och ville anmäla sig. När de försökte anmäla sig till resan fick de frågan om var de bodde. Udda nummer? Tyvärr, udda nummer tillhör Farsta, då får ni inte åka med.

Exemplet kommer från en artikel i mitti, ([läs den här](https://www.mitti.se/nyheter/stadsdelsgrans-satter-stopp-for-goran-och-birgit-6.3.48185.708d58cb1a)). Artikeln fortsätter med att beskriva hur Svedmyrabor starkt förordar Svexit, att Svedmyra skulle lämna Farsta stadsdelsområde till förmån för den större, närmare och rikare Enskede-Årsta-Vantör. En undersökning visade att 82% av lokalbefolkningen stod bakom Svexit. Jämför med 52% för Brexit.

Så vad har det här för implikationer för Söderort? Typ inga. Än mindre påverkan har det på resten av Stockholm, för att inte nämna Sverige. Men det belyser att även i det tidiga 2020-talet finns det små hyperlokala frågor som bra lokaltidningar tar upp. Jag uppmanar alla dbuggens läsare att plocka upp sin lokala mitti, eller liknande. Läs den, särskilt insändare från abnormalt upprörda pensionärer. Läs om hur svårt det är för ensamstående mammor i kollektivtrafiktäta Blåsut har svårt att parkera sina två bilar. Särskilt för oss studenter kan det hjälpa oss att lära känna platsen vi bor på. Eller att skratta åt dumma personer, vilket som.
