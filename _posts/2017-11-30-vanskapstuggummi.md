---
title: "Vänskapstuggummi"
category: 21
order: 4
author: Lara Sheik
---
Kan man köpa vänner för pengar? Nej, säger vissa. Datalogerna säger: till vilket pris?

Redan på lågstadiet får man bekanta sig med ordspråket ”En äkta vän har alltid tuggummi i fickorna”. Det är kutym att man blir bästis med den som har tuggummi. Ja, tuggummi är guld värt – det är just därför guldmedaljörer tuggar på sina medaljer, för att säkerhetsställa att de verkligen innehåller tuggummi.

Det finns rykten om att tuggummi lurar _runt varje hörn_ på KTH. Och med ”runt varje hörn” menar författaren självfallet ”under varje bord”. Precis som det kärleksfulla paret sätter ett lås kring kärleksbroarna i Paris för att föreviga deras kärlek, så sätter bästisarna ett tuggummi under borden på KTH för att visa att deras vänskap består.

Hur får en datalog tag på något så ljuvligt? Jo, min käre läsare, det ska jag berätta för dig. Det sägs att varje år på KTH hålls det en speciell mässa. Det är dagen då utställare ställer fram skålar med värdefullt tuggummi (ibland även godis) åt datalogerna, för att låta dem ta del av vänskapsknytandet. Det är dagen då dataloger får chansen att, med sina otvättade nävar, gräva i utställarnas skålar för att fiska upp tuggummi, och sedan använda det för att knyta sina egna vänskapsband. Det är d-dagen.

Så till alla er läsare som missade årets mässa: gråt inte över det! Vänner kommer och går, men tuggummi består. D-dagen kommer snart igen, och där kan man skaffa mer tuggummi.
