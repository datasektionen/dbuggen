---
title: "En pratstund med Tâm"
category: 35
order: 5
author: "Henrik"
---
När jag pitchade idén att "*intervjua Tâm*" till redaktionen behövdes
det ingen förklaring. Jag behövde inte förklara vem Tâm är, att han är
"*den där flervarre-assen som är så bra*", eller "*han som har crash
course-videos på YouTube för linalgen*", eller "*han som har den där
Facebook- gruppen*". Jag behövde inte heller tydliggöra att man är lite
nyfiken på vad Tâm gör nu för tiden. Redaktionen vet redan allt det
här.

Faktum är att nästan hela KTH redan vet allt det här. Blott Tâms förnamn
ringer klockor, t.o.m. hos de KTH:are som varken gått på hans övningar
eller sett hans inspelningar på YouTube. Med det sagt är den skaran är
ganska liten. Tâms inspelningar har nämligen tusentals visningar, och
när Tâm fortfarande höll matteövningar på KTH var de extremt populära.

En kompis till mig beskriver:

"*Folk krigade för att få plats! Jag och mina vänner åt våra matlådor i
salen om övningen började kl 13 bara för att få plats och det var flera
som gjorde så. Folk tog stolar och satte i gångarna i föreläsningssalen
för att få plats*"

Folk har beskrivit Tâms undervisning som unik, rolig, intresseväckande,
men framför allt väldigt lätt att ta in. Tâm:s övningar får svåra
koncept att verka enkla, och har mycket fokus på att lösa
tentauppgifter.

<img class="png" src="https://dbuggen.s3-eu-west-1.amazonaws.com/2021-05-03-pratstund-med-tam-media/image4.png"/>
<p class="center subtitle">
  <i>YouTube-spellistan med Tâms flervarreövningar, som har över 250 000
  visningar sammanlagt</i>
</p>


Tâm började med pedagogiken på gymnasiet, när han endast hade varit i
Sverige i drygt två år.

*"Jag pratade knappt någon svenska, och när jag hade så dålig svenska så
undvek jag att prata över huvud taget."*

Hans fysiklärare i årskurs 2, Göran, märkte att Tâm hjälpte
klasskamrater och bad Tâm att hjälpa till på skolans räknestuga för att
förklara sina beräkningar och bättra sin svenska i allmänhet.

*"Jag var mycket tveksam till den idén, men jag gick dit ändå."*

Tâm beskriver sin första räknestuga och jag uppfattar att han kände sig
lite osäker där. Matteläraren Michael tyckte först att det var märkligt
att han dök upp där, och Tâm tyckte inte sin svenska var tillräcklig.

*"Jag sa: 'Jag har aldrig gjort det här förut, men om någon frågar mig
någonting, då anstränger jag mig, ritar figurer och talar så rent jag
kan!' "*

Tâm tog sig igenom de två timmarna och Michael instämde med Göran i att
det var en bra idé att Tâm var där. Både för att hjälpa till och för att
jobba på sin svenska. Samma kväll får Tâm ett meddelande från en kille
han hjälpt, en kille som Tâm inte träffat innan den räknestugan:

*"Erik sa att det var så roligt att han träffade mig, och att det var så
roligt att höra nya förklaringar och infallsvinklar, och han fattade typ
allt jag sa! \[..\] Då kände jag: 'Det här känns meningsfullt!' Jag
tänkte: 'jag går dit **en** gång till'. Då träffade jag Erik där igen.
Sedan fortsatte jag att gå dit varje vecka."*

Han förklarar att Göran och Michael inspirerade med deras attityd till
saker, men att knepen och förklaringsmodellerna han lärde sig att
använda var "*hemlagade*".

<img class="png" src="https://dbuggen.s3-eu-west-1.amazonaws.com/2021-05-03-pratstund-med-tam-media/image1.png">
<p class="center subtitle">
  <i>Tâm med sin mormor (t.v.) och sin mamma (t.h.)</i>
</p>

Jag frågar om hans undervisningsknep har någon koppling till hans
begränsade svenskakunskaper på den tiden:

*"Ja! För att jag förklarar ganska naivt. Och om jag inte kan prata
mycket, då måste jag rita mycket! Om du har sett mina Youtube-klipp så
vet du att jag pekar väldigt mycket! \[gestikulerar\] 'Här sitter den
här saken!' och 'här borta ligger det där!'"*

Under gymnasiet gör Tâm 7 mattekurser på 3 terminer och plockas upp för
extralektioner av Irina, en lärare i matte och fysik som lade vikt på
korrekthet i redovisningen. Irina hade ryska som modersmål och använde,
liksom Tâm, ofta enkla men kraftfulla och korrekta meningar för att
förklara.

*"Jag fick mycket stryk av henne. Nej, nej, inte bokstavligen! Jag skrev
helt enkelt på tavlan, och efter varenda mening jag skrev, hon ba:
Stopp! Och rättade mig direkt. "*

Fler och fler elever kom till räknestugan.

Tâm hade varit i Sverige i 3 år och säger att han levde relativt fattigt
under den tiden, han hade haft varken väsentlig familjeinkomst eller
sommarjobb. Detta kom dock att ändra sig när läraren Michael ger honom
erbjudandet att hjälpa till på Stockholms Stads sommarskola.

*"Lite försiktigt frågade jag: 'Skulle jag kunna få nån sorts belöning?'
Men då sa han: 'Nej, Tâm! Du får LÖN!' Så sa han bokstavligen!"*

År 2011 tar Tâm tar studenten och påbörjar programmet Civilingenjör och
Lärare på KTH. Redan efter en termin assar han sin första mattekurs. Han
beskriver sin tavelteknik på den tiden som 'dålig', men sin svenska som
'stabil'.

<img class="png" src="https://dbuggen.s3-eu-west-1.amazonaws.com/2021-05-03-pratstund-med-tam-media/image7.png">
<p class="center subtitle">
  <i>Redan 2012 spelades Tâms övningar in, i detta fall en övning i SF1662
Diskret Matemtatik</i>
</p>


Fortsättningsvis assar han intromatte, sedan flervarre-seminarium, sedan
envarre höstterminen 2013, och han fortsätter att assa i fler och fler
kurser under tiden som följer. Tâm skapar en Facebookgrupp med sina
elever i envarre för att kunna lägga upp material och svara på frågor.
Den kallas "Två wurrar med Tâm" och har då cirka 40 medlemmar.

Tâm tar examen från CL år 2016 och under HT16/VT17 assar han på heltid,
och folk på KTH börjar känna till vem Tâm är genom hans undervisning.
Under VT17 hade han 4 flervarregrupper samtidigt:

*"Asså, jag sprang över hela campus. Jag snackade samma skit fyra gånger
på en vecka! Fattar du? Samma förklaring, samma figur, samma betoning,
det var som ett manus! 4 grupper den terminen, det var överdrivet."*

Inledningsvis hölls övningarna i övningssalar, men Tâms övningar blev
alltmer populära och eleverna började sitta i fönstrena för att få
plats. Tâm ville byta till föreläsningssalar så att fler fick plats, men
beslutsfattare höll inte med:

*"De säger: 'Det är inte bra, du får mindre kontakt med eleverna om du
har för stora salar'. Då tänkte jag: 'Jo fast det finns vissa assar som
ingen går till, och då blir det ju ingen kontakt alls!' "*

Till sist undervisade Tâm i föreläsningssalar ändå. Dessa övningar
spelades in och blev populära bland KTH:are. I inspelningarna är Tâms
undervisning färgstark. Han gör briljanta förklaringar, drar skämt,
spelar "vem vill bli miljonär" med mattefrågor, bankar i tavlan när han
vill peka och samtidigt väcka uppmärksamhet, skriver i stor text på
tavlan i olika färger och gör vackra 3D-grafer. Studenterna lyssnar,
skrattar, och då och då hör man studenter som nästan instinktivt ger
ifrån sig ett "ahaaaa!".

2017 till 2018 jobbar Tâm som adjunkt vid matteinstitutionen. Han
föreläser och har kursansvar i flera kurser, bland annat SF1624 Algebra
och Geometri i Kista, den kursomgång som han är absolut mest stolt över.
Idag har Tâm undervisat för alla 19 civilingenjörsprogram med undantag
för det nya programmet i teknisk matematik.

Vid ett tillfälle tipsar Tâm sina elever om hemsidan "tntor.se" som
samlar tentauppgifter och presenterar dem efter kategori och
svårighetsgrad. Kristofer som skapat sidan märker då en spike i trafik
och får så småningom veta att det är Tâm som legat bakom det. De startar
ett samarbete och detta leder plattformen Kollin, en vidarebyggd version
av "tntor.se" som nu också innefattar förklaringar och teori.

<img class="jpg" src="https://dbuggen.s3-eu-west-1.amazonaws.com/2021-05-03-pratstund-med-tam-media/image3.jpg">
<p class="center subtitle">
  <i>Kristofer, Tâm och Adnan som alla var med och grundade Kollin</i>
</p>

2018-2020 läser Tâm masterprogrammet i tillämpad matematik och
beräkningsmatematik, som ett extra masterprogram. Mot slutet märkte han
att många i hans krets sakta men säkert började lämna KTH.

*"De skrev ibland i gruppchatterna: 'Jag har fått ett jobb' eller 'Jag
har köpt en lägenhet'. Och man ba: 'what?'. En kväll satt jag där och
tänkte 'Oh shit! Jag har gått ut, men har inte sökt ett jobb! Måste väl
börja\...' Och då googlade jag: 'lärarjobb\...' "*

Tâm sökte tjänsten som "Lärare med möjlighet till förstelärartjänst" vid
Solna Gymnasium. Det var ingen fara om han inte fick det, tänkte han.
Han gick vidare i processen och när det var dags att lämna referenser
till rektorn skrev Tâm upp två referenser från hans jobb på
sommarskolan, varav en var lärare på Solna Gymnasium och inte gav ut
rekommendationer hur som helst.

*"Rektorn ringde en av mina referenser, som också är en rektor, typ
klockan 07:28 på morgonen, och sedan mailade hon mig 07:40 och sa: 'Tâm,
jag vill jättegärna anställa dig!' och jag ba: 'What?' Veckan efter kom
ett konkret förslag och det stod att hon ville anställa mig som
förstelärare."*

Det var tur att Tâm sökte den tjänsten, eftersom det visade sig passa
honom utmärkt. Han trivs som fisken i vassen.

*"Jag tycker det är jättespännande. Kollegorna här är jättebra. De bryr
sig om undervisningen och är hjälpsamma. Rektorerna är också väldigt bra
på att bekräfta när jag gör någonting bra. Och de backar upp mig och har
jättebra uppföljning. Mina elever uppskattar också det jag gör, så jag
har liksom stöd från alla möjliga håll här."*

Utöver sitt jobb i Solna ska Tâm även jobba på sommarskolan för 12:e
gången i sommar. Samtidigt finns Tâm kvar i KTH-sfären. Han är
fortfarande aktiv i sin Facebookgrupp som bytt namn till "Legends of
Tâmorrow" och har över 6 400 medlemmar. Även spin off-gruppen som
kretsar kring anonyma frågor och synpunkter angående studier och
studentliv har över 1 000 medlemmar, där även vissa lärare ingår. Vidare
lever även Tâms inspelade övningar kvar, och Kollin-plattformen - där
Tâm har rollen som CCO (Chief Content Officer) - har växt till över 10
000 användare på 10 universitet.

\--

Jag frågar Tâm vad som kan vara värt för en ny asse att ha i åtanke. Han
tar upp att *"det här med att* *absolut inte få kolla i lösningsförslag
när man inte vet vad man ska göra*" inte är något han uppmuntrar,
eftersom studenterna måste få chansen att lära sig hur man löser en viss
uppgift innan de ger sig på att göra det själva.

Men framför allt poängterar Tâm: "*va dig själv! även om det låter
klyschigt*". "*Slappna av!*", säger han. Han menar att en strävan att
ständigt göra allting helt perfekt inte är nödvändig och gör att man
verkar spänd och gör fler omedvetna fel. Folk kommer ihåg en lärare som
har karaktärsdrag och som man vill lyssna på.

Passande nog, innan vi skiljs åt, kan inte Tâm låta bli att visa upp
sina pekpinnar i form av Harry Potter-trollstavar, som bevisligen följt
med honom till Solna Gymnasium. Man känner igen dem som roliga inslag
från hans inspelade övningar.

<img class="png" src="https://dbuggen.s3-eu-west-1.amazonaws.com/2021-05-03-pratstund-med-tam-media/image2.png">
<img class="png" src="https://dbuggen.s3-eu-west-1.amazonaws.com/2021-05-03-pratstund-med-tam-media/image6.png">
