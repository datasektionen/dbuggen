---
title: "Ölbärs"
category: 4
author: Robin Hellgren
tags: ["öl", "bärs"]
order: 4
---

## Fasiken, man kanske skulle våga sig på något annat än Carlsberg Hof den här gången…
Självklart ska du göra det! Öl kan smaka allt från citronsurt till flytande tårta. Det enda sättet att hitta dina favoriter är att våga utmana sig själv och prova nya och spännande bryggder. Första steget ifrån blasklager kan verka skrämmande – vid en första anblick kanske utbudet på närmsta systembolag verkar oöverskådligt, men det finns knep som gör det betydligt mycket lättare att veta vad det faktiskt smakar när man väl häller upp ölen i glaset.

Etiketten har oftast mer att ge än bara ett namn och en fin bild. Där anges även vilket/vilka bryggerier som varit med och tagit fram ölet. Bryggerier har ofta sin egna stil vilket gör att det kan vara värt att lägga namnen på minnet och kanske testa andra öl som bryggs av samma bryggmästare. Enligt svensk lag så måste de även ange procenthalten på produkten, något som kan vara av stor vikt för den som planerar att lagra sin öl i några år. Ibland anges även IBU (International Bittering Units) vilket är ett mått på ölets bäska, vanligen av större vikt när det gäller IPA (India Pale Ale) eller någon av dess besläktade stilar (Black IPA, Double IPA eller Imperial IPA för att nämna några).

Känner du dig ändå vilsen eller bara vill hitta en helt-sjukt-amazing-megabra-öl till tinderdaten på fredagskvällen så finns det hjälp att få på det världsomspännande nätet. Både [ratebeer.com](http://ratebeer.com) och [beeradvocate.com](http://beeradvocate.com) har tusentals kunniga användare som bidrar med både information och betyg, en hög siffra på bägge så sitter du förmodligen säkert. För att få lite mer personlig feedback så funkar [untappd.com](http://untappd.com) med tillhörande app utmärkt, “som facebook fast med öl” är nog den mest talande beskrivningen.

## Okejdå, men hur hittar jag de där roliga ölbärsen då?
Det beror helt på hur mycket tid, energi och pengar du är beredd att lägga ned. Chansen att du som läser detta befinner dig i Stockholm är överhängande och redan där har du ett försprång. Föredrar du att avnjuta din dryck i hemmets lugn så är det lanseringsdatum för små partier på Systembolaget du ska hålla utkik efter. Detta sker ungefär varannan vecka under säsong (följer ungefär skolåret) och ungefär en gång i månaden annars. Beroende på storlek på butik så kan det vara allt från flera egna hyllor till små svarta skyltar här och var. Oavsett vilket  betecknar detta drycker som bara tillverkas i mindre partier och/eller har en årlig utgivning. Perfekt att glänsa med när polarna dricker Arboga 10.2or! Datum för alla årets lanseringar finns på [systembolaget.se](http://systembolaget.se) och störst chans att just-den-där finns har du på Passagen vid NK.

Är du den som hellre går ut och ser dig om i världen finns en hel del bra barer och restauranger med kunnig personal i Stockholm. Föredrar du öl på tapp är några strålande exempel **Omnipollos Hatt**, **Brewdog Bar** eller **Mikkeller Stockholm**. Ofta är deras personal aktiva på sociala medier och med ojämna mellanrum har de besök av bryggerier som gör så kallad Tap-takeover, utmärkta tillfällen att få testa saker som kanske inte annars tar sig innanför Sveriges gränser. Föredrar du öl på flaska så kan du med fördel besöka **Akkurat**, **Pressklubben** eller **Monks American Bar**. Känner du väl där att CSN räckte extra långt den här månaden har de så kallad Vintage-öl som lagrats i många år i deras ölkällare.

## Challenge accepted, langa lite exempel då!

### Suröl
Japp, den ska smaka så. Geuze, Kriek, Framboise, Lambic, Gose, Oud Bruin… Kärt barn har många namn. Ofta spontanjäst (med hjälp av luftburen vildjäst) och lagrad i åratal för att sedan blandas till färdig produkt kan stilen närmast liknas vid ett årgångsvin. Lättillgängliga exempel är **3 Fonteinen – Oude Geuze** eller **Mohawk – Anything Gose**. Skulle du snubbla över en flaska **Mikkeller/Lindemans – SpontanBasil** rekommenderar jag att du springer med den till kassan!

### Mjöd
Lite beroende på vem man frågar så kan vissa tycka den här stilen inte hör hemma i en artikel som behandlar öl. Likväl så anser jag att det är en annorlunda stil som är tillräckligt nära besläktad (och god!) för att åtminstone nämnas. Medeltidsrestuarangen **Sjätte Tunnan** i gamla stan brygger eget i stilen och har även flertalet flaskor att erbjuda av olika tillverkare. Föredrar man att handla hem gör **Mjödhamnen** en del bra varianter. Specialaren att hålla utkik efter här är **Samuel Adams – Honey Queen**.

### Imperial Stout
Kanske inte fullt lika okänd som de övriga men definitivt lika intressant som stil. Vanliga smaknoter här är kaffe, choklad, russin och vanilj. Dessa kolsvarta, tunga öler ligger ofta kring 10-15% i alkoholstyrka och tål därför att lagras i många år (med vissa undantag för starka kaffetoner som lätt avtar med lagring). Typiskt bra att avnjuta i goda vänners lag framför en brasa en kall höstnatt. Godtycklig variant av **Stone Brewing** är ett utmärkt exempel, likaså godtycklig variant av **AleSmith - Speedway Stout**. För dig som inte är sugen på att vänta in nästa gång dessa dyker upp på lanseringslistan så finns **Omnipollo – Noa Pecan Mud Cake** troligtvis fortfarande på tapp i någon av ovan nämnda barer.
