---
title: "Nyårsdag på fjället"
category: 11
order: 1
author: Emil Lindblom
---

Den 1 januari, för några innebär det en ny start, för ännu några fler så innebär det att bakisnivån har nått nya höjder men för alla snökubbsentusiaster så innebär det att dagen har kommit.

Det är äntligen dags för 2017 års upplaga av Snökubbs-SM i Klimpfjäll och uppslutningen har aldrig varit större. De trefaldiga mästarna Växjö Bakers är tillbaka men lagkaptenen Ante Olofsson har åkt på en dålig omgång kubbarmbåge och laget har därför tvingats plocka in Antes lillebror Olle i laguppställningen. Olle, som förut har tävlat för ett mindre lag i Division 2 är ingen dålig kubbare men snacket går om att Bakers kan få det svårt i år.

Redaqtionen tog kontakt med Olle och frågade honom vad som egentligen hänt med Ante:

__“Jo, jag och brorsan stod hemma och övade kastpinnsjonglering* på juldagen när han plötsligt fick en skjutande smärta i sin kastarm”__

Oavsett om Bakers lyckas hålla formen uppe eller inte så står det klart att det kommer bli en nervkittlande tävling utan dess like. Kanske kan ärkerivalen och den ständige tvåan Haninge Rancors äntligen visa att de har vad som krävs för att stå på toppen av prispallen.

_* Kastpinnsjonglering är en teknik som ofta används som metod för att psyka motståndarlaget_

