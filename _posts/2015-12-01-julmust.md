---
title: Julmust
category: 5
author: Robin Hellgren
tags: dbuggentestar
order: 3
---

Spendrups har sedan några år tillbaka via märket Nygårda släppt julmust lagrad på fat av olika karaktär. Denna serie har inför årets julfirande utökats till hela fyra olika lagringar, två i mindre flaska (33cl) som säljs hos diverse livsmedelsbutiker samt två i större flaska (75cl) som går att hitta på Systembolaget. Redaqtionen har givetvis gett sig ut och jagat fatt på samtliga varianter  för att en gång för alla avgöra vilken lagring som går segrande ut ur årets kamp.

<div>
<img src="https://dbuggen.s3-eu-west-1.amazonaws.com/julmust-2.jpg">
</div>

### Ekfat
Först ut är en av de mindre flaskorna vilken gruppen var överens hade fått minst fatkaraktär. Konsensus var att ekfatslagringen smakade “bara julmust” och drycken hamnade således på sista plats hos tre av fyra testare. Värt att notera här är dock att denna enbart fått ligga två månader på fat till skillnad från de sex månader som de övriga har lagrats.

### Calvados
Det tveklöst största förvåningen upptäcktes i denna lagring, skillnaden gentemot vanlig julmust är som natt och dag. Här hittar vi även den största vattendelaren hos kandidaterna, dbuggens testare är ungefär lika fascinerade som äcklade. Kommentaren “den smakar som en genomsnittlig godis” är exceptionellt träffande. Trots en betygsättning som sträcker sig från sämst till näst bäst så slutar denna storflaska på en blygsam tredjeplats. Helt klart Intressant, men kanske inget man bunkrar upp sig utav.

<div> <img src="https://dbuggen.s3-eu-west-1.amazonaws.com/julmust-1.jpg"></div>

### Rom
Överraskande få kommentarer lämnas angående testets silvermedaljör. Testets andra småflaska levererar en stabil och god smakupplevelse, där romfaten parar sig bra med julmusten och sötman från dessa resulterarar i en smak som är tydlig på samma gång som den kompletterar julmusten. Klart plus är även tillgängligheten, där till och med butiker som refererats till som Stockholms sämsta matbutik har lyckats lägga beslag på ett parti.

### Bourbon
Testets vinnare och tillika favoriten hos tre av fyra domare blir den andra utav storflaskorna. “Oj, vilken karaktär!”, säger vi nästan i munnen på varandra samtidigt som den rökiga smaken av tjära lägger sig på tungan och slår ut alla tidigare tävlande. Bourbon som enligt lag måste lagras i nya, kolade ekfat används ofta till olika former av efterlagring på grund av deras lättillgänglighet. Dessa smaker är något som överförs enormt mycket till julmusten som får en helt ny dimension. Planerar du att bara testa en av dessa i jul så rekommenderar vi bourbonlagringen, gärna framför en varm brasa med jazzmusik i bakgrunden.

_Provningen skedde med alla fyra sorters julmust sida vid sida. De avsmakades kalla och samtliga fyra deltagare visste vilken som var vilken vid provningstillfället. Panelen bestod av: Robin Hellgren, Aron Strandberg, Shayan Effati och Jesper Bränn._
