---
title: Alkohollagar
category: 8
author: Jesper Bränn
order: 2
tags: sprit
---

Det går snabbt att få koll på den svenska alkohollagen när en befinner sig i studentsammanhang. Antingen händer det att du jobbar pub någon gång, eller så kan du få det fint berättat för dig att personen bakom baren är personligt ansvarig för serveringen till dig och att du har fått för tok för mycket ikväll, kanske skulle ett glas vatten vara bra?

Åker man därför till andra sidan världen så är det lätt att bli överraskad. Länder som ses som stränga med hårda straff har knappast några serveringsregler att nämna. I Singapore (och många andra länder i Asien) finns det några koncept som kan ses som främmande för en intet ont anande svensk.

## 3 för 2
Det vill säga, tre flaskor sprit till priset av två. Jag har under min tid i Singapore inte förstått vem det är som går till en bar eller en nattklubb och beställer ett gäng flaskor med sprit. Det är något som går att se titt som tätt, två eller tre människor som sitter och delar på en hel flaska. Jag tror att det underlättas av att du är tillåten att ta med dig flaskan hem om du inte hinner dricka upp hela, men det känns ändå extremt. Flerköpsrabatter till trots så är det inte heller speciellt prisvärt att köra på det upplägget.

## Ladies Night
Ladies Night är kvällen i veckan då kvinnor uppmuntras gå ut på nattklubbar och supa sig fulla. Saker har setts erbjudas på några av dessa kvällar:

* Gratis inträde.
* Sminköser.
* Manikyr.
* 10 glas champagne.
* Oändligt med sprit.

I slutändan så är det nog “oändligt med sprit” som är billigast att erbjuda. Beroende på ställe och mängden människor så tenderar drinkarna att vara väldigt outspädda och ibland knappt drickbara. Om det är mycket folk så är det knappt något i dem alls, eftersom kön är så pass lång så går det inte att göra så mycket åt det.

Dessa gratis tjej-drinkar brukar vara färgade på ett speciellt sätt, upptäckte jag en sen onsdagkväll, när en gigantisk vakt kom fram till mig och plockade drinken jag fått av en kompis ur min hand. Han stirrade på mig och pekade på baren, sa åt mig att köpa en ny drink eller att gå hem. Sagt och gjort ställde jag mig skärrad i barkön och beställde ett glas kranvatten. På väg tillbaka ut på dansgolvet såg vakten mitt glas med genomskinlig vätska, is och sugrör, för detta fick jag tummen upp. En kväll med plånboken intakt, helt enkelt.

## Free flow
Efter att ha sökt med ljus och lykta efter bra priser på alkohol i Singapore så upptäckte jag att det fanns vissa ställen som erbjöd oändligt med sprit under 5 timmar, till det resonabla priset 180kr. Det lät för suspekt för att vara sant, särskilt i ett land som Singapore som har högre alkoholskatt än Sverige, men jag var tvungen att testa. 

Jag begav mig dit och beställde in en gin & tonic. Jag kände mig nödgad att ifrågasätta för den stackars killen som tog min beställning hur de kunde gå runt på att ha en sån här deal. Varje kväll dessutom. Han tyckte inte att det var några konstigheter, ett bra sätt att locka folk på, typ. När jag kort efter det bad om en nästa gin och tonic så frågade han om jag inte hellre ville ha en kanna med GT, och vem säger nej till det? Några timmar, och kannor senare, så verkade det inte vara många som mådde bra på baren. Inte heller såg det roligt ut att städa upp efter gästerna. Kvällen slutade med att jag än en gång ifrågasatte hur de kunde gå med vinst, om än lite mer sluddrande på orden. 
