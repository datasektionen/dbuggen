---
title: "Dagiset Kollektionen"
category: 18
order: 3
author: Samuel Hertzberg
---
Efter höstens dagiskaos i kärrtorp beslutade kommunen att slå på den stora trumman och sammankalla rådet för krishantering och kontroversiella problemlösningar, för att lösa problemet med för få dagisplatser och för få rutschbanor. Det beslutades att skolan för datavetenskap och kommunikation i samarbete med dbuggens institut för forskning och felsteg arkitektoniska falang, skulle uppföra ett hyggligt gäng prototypdagis baserade på välbeprövade koncept inom datalogin.

**Koncept 1:**  
_Dagiset stacken._  
Mycket platseffektivt i två dimensioner då hela dagiset byggs som en skitlång och skittrång korridor.
Verksamheten gick knackigt i början då många föräldrar hade svårt att anpassa sig till de mycket stränga hämtnings- och lämningsschemat. Med tid insåg föräldrarna att det var för allas bästa att komma i tid. Men idén skrotades efter att 74 förtvivlade föräldrar stod och inte kunde hämta ut sina barn då, Maja 5 år var i vägen överst på stacken. Hennes pappa hade fått pyspunka.

**Koncept 2:**  
_Dagiset arrayen._  
Den mest lovande idén, mycket anpassningsbart dagis med bra plats- och tidseffektivitet. Dagiset sågs som ett misslyckande då en av dagispedagogerna började haspla ur sig felkoder och hamnade i ett komatöst tillstånd efter att en förälder bett om barn #44, trots att det bara fans 38 barn på dagiset.

**Koncept 3:**  
_Dagiset länkade listan._  
Hela dagiset ligger under två kilometer under mark, i totalt beckmörker. Föräldrarna åker en hissfärd på 15 minuter tills de puttas ut i en enorm knäpptyst hangar. Väl vid det första barnet måste föräldern ruska om barnet och fråga om det är dennes barn. Barnet kommer, förutsatt att det inte är rätt barn, bara skaka på huvudet och peka ut i etern. Föräldern måste då bege sig åt det hållet för att hitta nästa barn.
Dagiset las ner och lokalerna byggdes om till topphemligt labb med en fräsch vindtunnel.

**Koncept 4:**  
_Dagiset sorterade binära sökträdet._  
dbuggens institut för forskning och felstegs flaggskepp.
Dagiset i sig är en fullkomligt monumentalt stor byggnad med massa rum. Rummen har ett ensamt barn i sig och två vattenrutschbanor som leder till nya rum som i sin tur har egna rutschbanor och barn. För att hitta sitt barn måste föräldern spendera uppemot 90 minuter i detta helvetiska vattenland jämförandes namn. När ett barn hämtas ut påbörjas den utdragna processen att återställa ordningen i trädet.
Byggnaden är nu ett ICA kvantum eller nåt.

**Koncept 5:**  
_Dagiset hashtabellen_  
Föräldern går fram till en dagispedagog och ger denna en nyckel, förslagsvis barnets namn. Sedan hämtar dagispedagogen barnet och man kan gå hem.

Koncept 1 valdes ut för fortsatt verksamhet.  
**Signerat Schitzheimen.**
