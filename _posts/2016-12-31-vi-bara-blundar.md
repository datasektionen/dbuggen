---
title: "Vi bara blundar"
category: 11
order: 3
author: Delia Mörker
---

2016\. Ett enda stort mörker på makronivå. Krig, död, mobbare i Vita huset och allt varmare klimat. Eventuell medgång på det personliga planet känns snabbt betydelselöst när det sätts i ett större perspektiv. Årskrönikorna gör sitt bästa för att hitta positiva nyheter från detta år, ”2016 kommer att gå till historien som ett ovanligt turbulent år – men det hände en del positiva saker också!” skriver DN. Det är bara att hoppas att vindarna kan vända en aning nästa år.

På mångas mobiler dyker pushnotiser från tidningar upp titt som tätt för att berätta om ett ännu ett nytt bakslag för världen.  Men varför matas med all denna negativitet? Vi har det ju jämförelsevis väldigt bra här uppe i norr, är det inte bättre att bara vara lycklig i sin egna lilla bubbla?

För att fly verkligheten en stund finns det en mängd andra sätt annat än att bara stänga av notifikationerna på mobilen. Att till exempel sätta in en skiva i sitt Playstation, leva som en annan karaktär och bara se timmarna flyga förbi. Eller att inte kunna hålla sig borta från ”se nästa avsnitt”-knappen när man fastnat för en fängslande serien. Ja, att förlora sig själv i någonting och försvinna in en annan värld kan vara väldigt rogivande i dessa tider.

Just nu väljer var och varannan människa att i alla fall i tankarna hamna någon annanstans, på Hartvig Nissens gymnasieskola i Oslo. Människor i alla åldrar är helt fast i det norska tv-seriefenomenet _Skam_. Utan att älta serien så mycket mer så går det i alla fall att reflektera över fenomenet, hur så många människor har blivit så uppslukade av att slungas tillbaka till gymnasietid att det helt enkelt inte går att stänga av. Det känns mer aktuellt än någonsin att vilja lämna verkligheten för en stund.

Detta till trots väljer ändå de flesta att reflektera och ta till sig av alla dessa deprimerande nyheter, men i slutändan är det nog bra. Även fast det känns deppigt för oss så får vi inte glömma alla som upplever det hemska vi läser om – varje dag. Att få upp ögonen för problemen är det första steget till att vara med och förändra något. Men det är inte heller fel att då och då bara stänga av, blunda och försvinna iväg. Nu lägger vi detta, i många meningar, skitår bakom oss och hoppas att 2017 har lite mer vind i seglen.
