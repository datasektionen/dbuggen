---
title: "Varför är face-ID en grej?"
category: 32
order: 6
author: "Samuel 'I am speed' Hertzberg"
---

Det finns många sätt att låsa upp sin mobil. Face-ID är ett av dom, och det är fan långsamt.

Apple har ju stoltserat med deras nya mega-chip med superkrafter som kan lyfta berg och deepfakea ditt ansikte till en panda på två röda. **Men** det är inte *tekniken* som är långsam. Det är hela idén.
När en iphone har låsts upp med face-ID måste man ändå dra fingret över skärmen för att komma till hemskärmen eller för att öppna en notis. Detta gör processen från låst till hemskärm till en långsam flerstegsprocess.
I en äldre iphone går det på ett klick och går snabbare än vad du hinner säga “android har tight UX”. Dessutom går det att påbörja upplåsningen innan mobilen ens är framför ditt ansikte.

Och med det klicket kommer huvudpersonen i dramat in. Hemknappen. Jag är helt ok med att vi maximerar skärmstorlek. Det är till och med ganska fett. Men i och med att hemknappen tas bort så försvinner en viss funktionalitet. Att ta sig till hemskärmen snabbt.
Att dra fingret över skärmen kommer aldrig vara snabbare än att trycka på en knapp (eller liknande).

Jag har gärna kvar face-ID, men jag måste ha ett snabbare sätt att ta mig till hemskärmen än att swipea över skärmen som en barbar. Man skulle kunna ha force touch där knappen brukar vara. En knapp på sidan eller vad som helst.

Det kanske låter gaggigt med “Ingen går upp emot en schysst knapp”. Men testa, en knapp med fingeravtrycksläsare är alltid snabbare.
