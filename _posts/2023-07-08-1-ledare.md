---
title: "En natt på kasinot (eller mitt spelberoendes begynnelse)"
category: 37
order: 1
author: "Che Fred"
---
Al Dente. Alkoholfri bål. Alkoholfull bål. Ungefär så var Redaqtionens senaste teambuilding. Vi satt och skrev i min lilla 1800-tals lägenhet, där taket har sprickor i sig och tulpaner växer ur det jordiga golvet. Inte riktigt så extremt, men Johan beskriver min lya så.

Jag samlade mina tankar och gjorde mitt bästa för att få fram en läsbar ledare till vårt midsommarnummer. Fan vad svårt. Det blev tillslut en tre stycken lång text som var lika underhållande som TV2 är på förmiddagen. När klockan närmade sig 23 slogs jag av den briljanta idén: Vi måste besöka ett kasino.

Som de allmänbildande datalogerna vi är, vet vi om att det endast finns ett riktigt kasino i stan och det är Casino Cosmopol. Vi begav oss dit på en gång! På vägen dit kunde vi  dessutom återvinna min två månader gamla samling av plast och kartong. Delicious.

Vi såg på tok för unga ut för att vistas i den lyxiga foajén med mjuka lädertäckta väggar. Efter den långa byråkratiska processen (vi fyllde i våra uppgifter på varsin papperslapp) kunde vi tillslut passera metalldetektorn och släppas in.

Var och en av oss växlade 200 kronor till vita checkar med en streckkod, förutom Valle som ville spela med riktiga casinomarker. Vilken grabb. Han förlorade nästan alla direkt när han spelade roulette. Det gjorde förvisso jag med, fast på en spelautomat.

Jag fastnade för en slotmaskin (eller enarmad bandit som den ibland kallas). Den var väldigt fin med massor av ädelstenar på skärmen och det var definitivt en Försvunna Diamanten-nostalgitripp. Där försvann mina 200 kronor, men det stoppade inte mig. Jag tryckte in en hundralapp i maskinen för att spela lite till. Fredrik tyckte att jag var bananas som gick runt med kontanter, men det är ju bevisligen användbart.

De resterande minuterna (timmarna?) som jag spelade var Redaqtionen skeptisk, men jag var inställd på att gå plus. Jag hade dessutom en taktik för att vinna tillbaka mina 200 kr (nu i efterhand inser jag att det antagligen handlade om [gambler’s fallacy](https://en.wikipedia.org/wiki/Gambler%27s_fallacy)). Tro det eller ej, men när kvällen led mot sitt slut blev jag utdragen med nästan 3000 kronor kontant i plånboken. Så kom ihåg: 83% av spelarna slutar innan de får jackpot.

<img class="gif" alt="Che Fred getting addicted to gambling. She never leaves the casino now." src="https://dbuggen.s3.eu-west-1.amazonaws.com/issue-2023-july/lauras_gambling_addiction.GIF">

<hr>

Det har blivit dags för mig att skriva min första riktiga ledare. I förra numret, som var det första dbuggen-numret på över ett år, kunde jag komma undan med en fjuttig liten text. Nu måste jag faktiskt anstränga mig. Suck. Vanligtvis hade det inte varit några problem, men nu finns det lika många idéer i mitt huvud som vattendroppar i mina krukväxter (de är döda).

Till en början hade jag visioner för den här ledaren. Det var teman som bl.a ████████ ██████, ███████████ och █████s kvinnohat. Busiga eller smått olagliga företeelser – som absolut aldrig, under inga omständigheter, skulle kunna ske på campus – ville inte resterande del av Redaqtionen att jag skulle förtälja. Mitt hopp om att skriva en underhållande ledare dog snabbare än tiden Niklas springer ett maraton på.

Jag skriver guldstjärnvärda prosam-texter, enligt Olle Bälter, men när det väl kommer till kritan vet jag inte hur man faktiskt skriver. Det är säkert därför Nora Odélius fick två guldstjärnor och hennes text blev nominerad till Periodens Prosam™. När jag paddlade kajak med Idrottsnämnden härom veckan lovade jag Matteus Berg att jag skulle komma på en romanidé ute till havs. Icke sa Nicke. Sällan Stellan. Det blir inget Nobelpris i litteratur för min del.