---
title: Danmark vs. Sverige
category: 10
order: 1
author: Marcus Heine
---

Nej, det handlar inte om den senaste fotbollsmatchen mellan Danmark och Sverige, och inte heller om migrationspolitik i de respektive länderna. Nej, detta är bra mycket viktigare, det kommer att handla om alkoholkulturen, och på vilka sätt den skiljer sig, men också på vilka sätt den är lik.

Det ska påpekas att jag inte är expert på utelivet i Danmark, men efter att ha spenderat ~500 sommarnätter i København och områden däromkring, (och kanske druckit ungefär lika många öl), har jag väl ändå någon slags rätt att komma med min åsikt.

Nåväl, vi börjar med lite basics. Om du i Sverige går fram till bardisken och ber om “En öl, tack”, kommer du antagligen få en Falcon, en Norrlands Guld eller en Pripps. Om du i Danmark går fram och säger “En øl, tak”, kommer du att bli erbjuden en Carlsberg Hof, en Tuborg Grøn eller en Royal Classic, samt en lite skev blick från Bartendern. Detta för att det i Danmark ses som lite ohyfsat (eller åtminstone lite turist-aktigt) att inte vet just __vilken__ öl du vill ha.

Vidare till frågan som står oss studenter nära om hjärtat, priset. En fadøl på godtycklig bar i Köpenhamn går på ca 35 DKK (~ 45 SEK). Givetvis sjunker priset inne i matbutikerna*, (man får ett flak á 24 * 33cl för ca 100 DKK / 130 SEK) och som ni säkert vet så sjunker priset ytterligare på Bordershops vid gränsen till Tyskland.

Som kanske framgår så är ölkulturen i Danmark något annorlunda än Sveriges; bristen på Systembolag innebär att fler får tillgång till alkohol (ofta från en tidigare ålder, gränsen för att köpa alkohol under 15% är 16 år), men samtidigt så innebär det att befolkningen lär sig mer om öl och dess finesser.

När det kommer till Vin är länderna däremot väldigt lika, utbudet är stort i båda länderna, och oavsett om du är i butik eller på restaurant/bar kommer det nästan alltid att finnas kunnig personal som kan guida dig rätt i världen av vin. Likt ölen är priset dock en skillnad, en flaska/box vin kan ofta kosta det halva av vad det skulle kosta i Sverige.

Avslutningsvis tänkte jag komma med tre tips om Köpenhamns uteliv; för det första, om möjligt, ta en tur förbi __“Halvfems’eren”__ (<a href="http://www.vinstue90.dk/">http://www.vinstue90.dk/</a>), där du kan få en öl som tar 15 minuter att tappa upp, och de frågar om du **“vill ha en öl medans du väntar på din öl?”**; för det andra, har klockan krypit fram mot morgonkvisten, och du är hungrig? Glöm allt vad McDonalds och Burger King har att erbjuda, i Köpenhamn öppnar __bagerierna__ tidigt, och det är där du hittar det bästa fylle-käket; och för det tredje, lyssna inte på mig, hitta din egen åsikt om vad som är bäst för just dig - skapa din egen lycka!

__Held og lykke med din tur til København!__



**Trivia: Det är billigare att åka ner till Danmark (inkl. bensin och färje-biljett), köpa tre flak Royal Classic, och åka hem igen; jämfört med att försöka importera tre flak till Sverige. Trust me, I’ve tried.**
