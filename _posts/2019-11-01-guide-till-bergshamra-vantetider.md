---
title: "En guide till väntetiderna vid Bergshamratuben"
category: 32
order: 4
author: "Mikael Forsmark"
---

*Nog har vi alla varit där. Planlöst spatserat i riktning mot tunnelbanan och fått syn på de uråldriga och pixliga skyltarnas dom - 2 minuter till nästa tunnelbana. “Perfekt 👌” tänker du, ställer dig slött i rulltrappan och tar fram mobilen för att få den där extra minuten skärmtid som ditt undermedvetna tycks tycka att du behöver. Färden ner för rulltrappan tar slut, du stoppar ner mobilen i fickan bara för att mötas av det skräniga och dissonanta lätet som bara kan betyda en sak - Tunnelbanans dörrar stängs och rätt som det är så rullar tåget bort tillsammans med ditt hopp att komma i tid för en gång skull. Hur kunde det ske ännu en gång?*

I och med att datalogtätheten inom studentområdet Kungshamra i hög hastighet gasat förbi tätheten bland de [märkliga](https://drive.google.com/file/d/18OdQG3C2iTvdt9ohSwxHxnK0EXz7jvLy/view?fbclid=IwAR3bfetELvTJ9sVZwGbeWHTZW4-jpfZX1Aq-sOintO258C_2vcAvuM55r0M) och [studentfientliga](https://intra.kth.se/polopoly_fs/1.916649.1563188857!/Beslut%20Deaktivering%20av%20e-post%20när%20anknytning%20upphör.pdf) rektorsbeslut som skett de senaste åren så har dbuggen identifierat ett ökat behov att bena ut mekanismerna bakom scenariot som är uppmålat ovan. Väntetiderna vid Kungshamras närmsta tunnelbanestation [Bergshamra](https://sv.wikipedia.org/wiki/Bergshamra_(tunnelbanestation)) är ökända för att vara av ytterst flyktig karaktär, där det ofta känns som att 2 minuter kan betyda “4 minuter” eller “F*cking NU”, så den oundvikliga frågeställningen blir därmed om det går att finna någon som helst logik bakom skyltarnas [desinformation](https://sv.wikipedia.org/wiki/Desinformation).

I sann akademisk anda hade detta förmodligen kunnat undersökas genom att spendera 5 heldagar gloendes på skyltarnas stickiga gula siffror med ett tidtagarur i handen, men då undertecknad befinner sig mitt i sitt exjobbs tunga metodiska vardag och gärna festar bort lite framtidsångest på [onsdagspubar](https://www.facebook.com/datasklubbmasteri/) så föll det sig tämligen naturligt att fråga närmsta bästa alkoholmarinerade [stofil](https://www.synonymer.se/sv-syn/stofil) på [nattbussen](https://sl.se/sharelink/?q=%2FTravel%2FSearchTravelById%2FValhallav%C3%A4gen_Odengatan%20(Stockholm)%2FBergshamra%20s%C3%B6dra%20(Solna)%2F1082%2F3430%2F2019-10-31%252001_31%2Fdepart%2Fsv%2Fnull%2Fnull%2F2%2C8%2C1%2C4%2C96%2C%2Fnull%2Fnull%2Fnull%2Fnull%2Fnull%2Ffalse%2Fnull%2F0%2F1%2Fnull%2Ffalse%2F0%2F%2C0%2F0%2F%2C0%2Fnormal) hem istället. Och vem fann man inte där om inte *tilltyckaren, tunnelbaneåkaren* samt *Kungshamrakännaren* - Min käre vän [Aron Strandberg](https://www.linkedin.com/in/aronstrandberg/).

Nedan följer ett referat bestående av löst ryckta citat från vår konversation som är något befläckat av trötthetens och bakrusets utsuddande egenskaper. Fram med anteckningsblocket, en stora nypa salt och lär dig något nytt. 🙏

<hr>

“*Minuterna som står på skylten är avrundade åt närmsta håll, det är nog inte många som vet det*”

“*Står det 3 minuter - Asnajs, du kan köpa en kaffe, whatever*”

“*Står det 2 minuter - Det är chill, ställ dig bah*”

“*Står det 1 minut - Stå i rulltrappan men lyssna lite efter vad som händer*”

“*Slår det om från 1 minut till Nu - Gå raskt ner för trappen*”

“*Står det Nu - Spring som fan men hoppas inte för mycket*”

“*Det är okej att du publicerar det här bara om du namnger mig*” (Hybris, reds. anm)

<hr>

Med denna proffsiga och välarbetade studie hoppas vi i dbuggen att vi kan ha bidragit till en ökad förståelse för tidens flykt och att fler känner sig bekvämare i dessa svårtolkade situationer som vi dagligen möts av när vi får syn på den förväntade väntetiden. För att citera en spellista som sägs finnas på redaqtör Pontus Spotifykonto - [“2fast2live2young2die”](https://twitter.com/hashtag/2fast2live2young2die).
