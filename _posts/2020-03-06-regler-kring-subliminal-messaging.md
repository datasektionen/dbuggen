---
title: "Uppdatering av dbuggens policy för subliminala meddelanden"
category: 33
order: 5
author: "Felix Andersson"
---

Hej alla,

Som ni kanske har märkt så har det uppkommit en del blåsväder som följd av dbuggens användning av subliminala meningar i diverse verk. Subliminala meddelanden kan till exempel bestå av röster som spelas baklänges, *den där* bildrutan i Fight Club, enskilda bokstäver i text som subtilt markeras för att vara del i en annan, gömd mening, och mycket mer. Dessa tekniker är populära inom biografbranschen och heavy metal, men speciellt inom reklambranschen, vilket vi på redaqtionen trodde skulle ge oss en boost i samband med våran första reklamdeal.

Tyvärr har en av våra medarbetare drabbats av den negativa effekten av detta. Av pressetiska själ så tänker jag inte nämna några namn utan väljer istället att fokusera på deras roll i redaqtionen - Chefredaqtör. Den 7 mars 2020, sent en fredagskväll visade ondskan sitt vedervärdiga ansikte på Kungshamras mark. Jag beskriver förloppet med offrets egna ord.

**Händelsen**

Det började som en helt vanlig uppgift. Ta artikeln från Drive, pasta in i en .md-fil, släng in den i Jekyll. Inga problem, copy paste kan jag. Allting verkade gå bra tills jag började med den första artikeln. Jag läste den först - ett trick jag plockade upp på akademin - och kände alldeles oförklarligt hur inspiration började forsa genom mina ådror. "Vad fan är det som händer?" tänkte jag, beslutsam att gå till botten med detta. Så jag läste den igen. Och igen. Och den femte gången så blev något uppenbart.

*Här finns ett subliminalt meddelande*

En utförlig okulär razzia senare så såg jag det. Några av bokstäverna är ju **boldade!** Vänta. *Några av bokstäverna är ju __boldade__.* Hur fan gör man det i markdown?? Paniken började krypa in. Som tur är kom jag ihåg min träning från akademin och googlade upp det. "Sätt två stjärnor runt ba", sade internet till mig. Fy fan. Men så var det, bara att kavla upp ärmarna och slänga in två av de där stjärnorna runt de boldade meningarna, långsamt och med extrem metodik. Detta subliminala meddelande vilade på mina axlar.

Det var bara första cirkeln i detta helvete.

*Någon*, förmodligen någon som typ går passgång och äter grus, hade byggt detta sorgliga skämt, detta luftslott, denna totala slöseri av människans begränsade tid på jorden, på ett sådant sätt att *man inte kan bolda enskilda bokstäver mitt i ord*. _**MOST. SEVERE. CRISIS**._

Vet ni hur jobbigt det är att lägga in osynliga mellanslag före och efter varje subliminal bokstav? Att somna på natten, vetandes att de där mellanslagen ligger där, gömda, totalt utanför deras skapares medvetande, väntandes på sin chans att ställa till med något?. Allt är bara för mycket nu. Facket står på min sida i detta, jag hoppas bara att detta kan komma till en fredlig lösning och att jag i slutändan kan hitta tillbaka till mig själv.