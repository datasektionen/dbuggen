---
title: En liten organism
category: 10
order: 2
author: Emil Lindblom
---

Se framför dig en tidig torsdagsmorgon i tunnlarna under Stockholm Centralstation, en upplevelse som den klaustrofobiske gör bäst i att undvika. Här kan en människa, om hen är ouppmärksam, tappa bort allt från sin farmor till sina skor. Att ta sig fram i denna till synes oändligt trånga folkmassa kan för någon som inte kommer ifrån Stockholm verka fullkomligt omöjligt.

Snabbspola 74 minuter och en återhämtande nap ombord SJ Intercity 42 mot Mora och du har tagit dig till min hemstad, Sala.

När tåget anländer är det tre personer som ska kliva av, ett par i 70-årsåldern och jag. Jag slutar aldrig att förvånas över de stora distinktioner som finns mellan de båda städerna. Här går tiden märkbart långsammare än vad den gjorde för 74 minuter sedan, temperaturen har sjunkit 3 grader och jag har helt plötsligt svängrum runt kroppen. Det här är en plats där var femte människa du stöter på är en gammal bekant av något slag, vilket ofta kändes väldigt mysigt men numera har en tendens att störa mig i min nyfunna Stockholmsrytm.

Under ett besök till den lokala ICA-butiken så stöter jag och min pappa på vår gamla granne från 17 år sedan. Liknande möten är som sagt inte alls ovanliga men fångar essensen av att bo i en mindre stad. Under de åtta minuter som pappa och grannen står och pratar så snappar jag upp några diskussionsämnen men det är ett som jag finner extra intressant. Grannens fru ska nämligen besöka Stockholm i jobbsyfte och destinationen är Stureplan. Frugan, som är van med Salas fridfulla gator, är mycket rädd för att åka dit och är helt säker på att hon ska tappa bort sig i Stockholmsvimlet. Hon skulle förmodligen kunna gå blundandes genom Sala men att lokalisera sig en kilometer i en främmande stad är inget att se fram emot. Därför har grannen elegant ritat upp en karta, för inte har väl hon behövt använda Google Maps förut, inte i lilla Sala.

Detta är ett exempel på någon som blivit låst i den lilla organism som kallas Sala, något som är väldigt lätt hänt i små städer. Det behöver inte nödvändigtvis vara negativt utan det har en viss romantik att bo på en sådan plats där du har en relation av varierande slag till en stor del av befolkningen. En plats där omvärlden inte är av lika stort intresse.
