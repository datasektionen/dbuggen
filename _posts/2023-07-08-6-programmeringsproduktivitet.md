---
title: "Produktivitet i Programmering / Subway Surfers      Slowroads-counter: 2"
category: 37
order: 6
author: "Melvin"
---
De allra flesta har varit där. Tittat in i skärmen, genom webbläsaren, stirrat sig blind på ett klockslag och datum, inte sällan i fetstil. Ditt prokrastinerande har inte ändrat labbens deadline, så otacksamt. Insikten flyttar in i dig. Det är görbart, men som en vis person sagt: *"Det är aldrig för sent att ge upp"*. Du sitter där, vid laborationens vägskäl och ponerar dina alternativ. Efter några minuter får du en stor blixt (eller liten pust	med motivation). Du kommer vinna över den röda texten i Canvas. Jag kommer att leda din hand genom denna resa i hur du kan underlätta för dig själv.

**1. Minska på distraktionerna**

Släng in mobilen bakom lås och bom. Den gör ingen nytta ändå. Lägg den på samma ställe som du gömmer allt stöldgods från fyllan, eller alla dina kompisars singelstrumpor.

**2. Sätt dig i en produktiv miljö**

Lämna omedelbart META. Passera inte gå, inkassera inte 200₩. Du vet bäst själv, men alla typer i META kommer att lura in dig massa roligheter som tyvärr inte hjälper med labben. Rekommenderade fokus-platser är
- Hemma (om du inte fastnar i gamingdatorn)
- Godtycklig datorsal
- Biblioteket, utnyttja grupptrycket från att se alla flitiga typer plugga
- Utrymmet under läktarna i E3

**3. Undvik särskilt farliga distraktioner**

Här kommer några farliga distraktioner, eller bra tips på tidsfördriv:
- [slowroads.io](http://slowroads.io)
  - Många små besök kan bli en arbetsvecka sett över en period
- [Universal Paperclips](http://www.decisionproblem.com/paperclips/)
  - Genomsnittlig första session brukar sluta med att man hör fåglar kvittra och inser att solen gått upp, trots att man inte ätit middag än
- Factorio
  - Se ovan.
- TikTok, YouTube shorts, MatLab Reels eller annat godtycklig kortvideoplatform.
  - Lika svårt att ta sig ur som en Saccosäck smord med vaselin

**4. Fokus**

Här är din främsta fiende din koncentrationsförmåga. Hämta mobilen igen och dra igång en 10h lång Subway Surfers-video. Ställ upp telefonen precis vid din datorskärm. Hämta din mormors gamla iPad som du av någon anledning tog med dig till ditt korridorsrum och börja spela slumpmässiga Family-Guy-scener.

~~**5. Sluta läs dbuggen**~~

~~Okej, inte sluta. Men du kan väl ta en liten paus efter att du läst klart det här fantastiska numret. Kom gärna tillbaks sen när du har en mindre viktig deadline att prokrastinera.~~

Så där ja! Nu sitter du fastklistrad vid din uppsättning av skärmar, redo att angripa de mest prövande utmaningarna en datalog kan utsättas för. Eller väldigt överförberedd till att börja med en prosamtext.
