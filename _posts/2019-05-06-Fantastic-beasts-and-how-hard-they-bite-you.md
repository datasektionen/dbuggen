---
title: "Fantastic beasts and how hard they bite you"
category: 31
order: 2
author: "Douglas Fischer"
---
Fantastic beasts and how hard they bite you
Douglas Fischer
För ett par månader sedan så prokrastinerade jag hela min framtid som datatekniker genom att surfa på https://www.youtube.com. Där finns det många saker att se, bland annat så fanns det en serie som hette ”The sting zone”. Denna serie gick ut på att någon vildmarksgrabb iförd cowboy-hatt gick runt och blev stucken av olika insekter och grönsaker (se kaktusar). Ha, vilken idiot, tänkte jag. Tills jag såg hur mycket pengar han tjänade. Helt plötsligt så kände jag att hade jag en mening i livet. Men jag kunde ju inte gå runt och bli stucken av saker, så dum är ju inte jag, så jag beslöt mig för att gå runt och bli biten av olika varelser istället. 
Med stelkrampssprutan i högsta hugg så begav jag mig ut i världen för att smaka på det riktiga livet, eller snarare för att livet skulle få smaka på mig. Redan innan jag lämnat mitt hem så fick jag uppleva mitt första bett, för jag hade klämt min trettiofjärde ryggkota i gallergrinden. Aj som fan, det gjorde ont, sade jag innan jag fortsatte ut. Under de senaste månaderna har flugit och farit över jorden och blivit biten av allt möjligt. Här är en ~~tabell~~ ~~lista~~ ~~array~~ sak som visar olika varelser och om det gjorde ont att bli biten eller inte.

|      Varelse      |    Ont?    |
|:-----------------:|:----------:|
|        Katt       |     Aj     |
|     Min farmor    |     Aj     |
| Loch Ness-odjuret |     Aj     |
|    Spöket Laban   |     Nej    |
|   Långa Farbrorn  | Aj helvete |

Sedan så fanns det varelser som var speciella. En av dessa varelser var den ökända bitande oktoberkylan. Jag, likväl som många andra, skulle aldrig våga utmana något som detta, jag behövde kalla in en riktigt badass MF. Men något sånt hittade jag inte så jag fick ta det näst bästa, en ganska badass MF. Detta resulterade i att vår DAB-expert, Momme ”Läskkylsansvarig” Momme, provade kylan och såvitt som jag vet så är han fortfarande i staterna och får specialbehandling för sina bestående men. Men det kanske var tur för honom för då slapp han i alla fall vår sista varelse. 
Denna varelse sägs ha det mest kraftfulla bettet av alla, i alla fall enligt varelsen själv. Den här mytiska besten kallas för Patric ”chefred och dad” Lantz. Jag var tvungen att leta länge efter Patric eftersom han tar ungefär 5 dygn på sig att svara på pm. Men så en dag så var min lycka gjord. Där satt han, smått förfriskad, rakt framför mig. Jag smög mig fram bakom honom och helt plötsligt sade han att jag var dålig på att ge massage. Jag stannade upp förvånat, dels för det plötsliga och absurda uttalandet och dels för att det inte alls var sant. I min förvirring så passade han på att sänka tänderna i mig. Aj som fan, det gjorde ont men inte lika ont som gallergrinden, tänkte jag. Efter 2 minuter och 13 sekunder så släppte han mig och jag kunde påbörja min återhämtningsprocess. Nu 2 veckor efter incidenten så trodde jag att jag hade blivit av med alla effekter men jag fick idag reda på att han även hade snott min bil gjord av piprensare. Jag tror att jag aldrig kommer bli densamme igen.
Om ni vill att jag ska få tillbaka min bil så kan ni maila chefred på chefred@d.kth.se


