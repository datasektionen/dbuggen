---
title: "Matlagning med inslag av Plenny"
category: 19
order: 4
author: Emil Lindblom
---
För att utvidga våra gastronomiska kunskaper valde vi att tillaga några traditionella rätter, ja cupcakes är traditionellt, fast med Vetemjöl utbytt mot Plenny-pulver. Det vi valde att tillaga var pannkakor, cupcakes och bröd. Nedan följer en högst subjektiv utvärdering av varje rätt med recept inkluderat.

<!--![](https://dbuggen.s3-eu-west-1.amazonaws.com/swejoy/måltid.jpg)-->

# Pannkakor

[Ursprungsrecept](https://www.ica.se/recept/pannkakor-grundsmet-2083/2)

- 1/2 dl Plenny shake
- 1/2 tsk salt
- 6 dl mjölk
- 3 ägg
- 3 msk smält smör

![](https://dbuggen.s3-eu-west-1.amazonaws.com/swejoy/pannkaka.jpg)

Det självklara valet. Det enkla valet. Att steka pannkakor är något alla kan, eller ja alltså på riktigt du bör fan kunna. Jag valde att inkludera en länk till receptet om du mot förmodan inte vet vad du ska göra med alla ingredienser men ärligt alltså... Att steka **dessa** pannkakor däremot, det får Dark Souls att likna något din treåring skulle klara av. Hela pannkaksstekningen började med en skrattfest mot att redaktör Pontus inte kunde vända en pannkaka men herrejävlar vilken pärs det var att steka denna blandning från helvetet. Det är högst oklart hur många pannkakor det blev och det är högst oklart om det ens är rimligt att kalla dem något annat än en röra. Vid en enstaka stekning lyckades jag med den till synes omöjliga uppgiften att hålla en pannkaka i en del, värt att nämna är dock att pannkakan var så nära trasig det går att komma utan att faktiskt bli trasig.

Angående hur det faktiskt smakade så kan vi lämna det vid att även om stekningen skulle varit en dans på rosor skulle jag inte rekommendera någon att göra pannkakor med detta recept. Iallafall inte med banan- eller jordgubbsplenny. Ett tips vi fick i efterhand direkt från SweJoy var att bara blanda en vanlig shake och steka.

**Summa summarum:**

1/7 (En hederspoäng för att det ändå är pannkakor)

# Bröd

[Ursprungsrecept](https://www.kokaihop.se/recept/formfranskaBatch)

**Batch 1:**

- 125 gram jäst (blå)
- 2,5 dl vatten (fingervarmt)
- 1 st ägg
- 1 msk rumsvarmt smält smör
- 1 tsk salt
- 7 dl Plenny vanilj
- 1,5 dl Vetemjöl

**Pensling och garnering:**

- 0.5 st ägg

![](https://dbuggen.s3-eu-west-1.amazonaws.com/swejoy/batch1.jpg)

**Batch 2:**

- 125 gram jäst (blå)
- 2,5 dl vatten (fingervarmt)
- 1 st ägg
- 1 msk rumsvarmt smält smör
- 1 tsk salt
- 4,5 dl Vetemjöl
- 3 dl Plenny vanilj

**Pensling och garnering:**

- 0.5 st ägg

![](https://dbuggen.s3-eu-west-1.amazonaws.com/swejoy/batch2.jpg)

Att baka bröd är sjukt underskattat. Enkelheten i hur man kan baka färskt och riktigt nice bröd är slående. Jag har inte bakat bröd sedan typ mellanstadiet men lär göra det igen någon gång efter detta. Någonting vi fort märkte var att Plenny har en tendens att inte jäsa speciellt bra, typ exakt ingenting.

I vår första batch la vi alltså på samma klump deg som vi framställde en timme tidigare på plåten. Värt att ha i åtanke är att vi bakade enligt receptet på en formfranska, vilket låter som något som kräver en form för brödet, men vi la bara på klumpen på plåten. Det första brödet svällde väldigt dåligt som sagt och ännu värre blev det i ugnen. Till råga på allt så skulle vi stoppa in det ett par minuter för att få lite extra yta men vi (läs: jag) glömde den jäveln i ugnen i drygt tio minuter vilket framkallade en ytterst gyllenbrun skapelse som luktade något bränt. Att äta detta bröd med smör och ost var däremot gott då det inte smakade bränt alls. Smaken var däremot som att tugga på en vaniljstång och inte riktigt det man letar efter i ett frukostbröd. Däremot så blev man ohyggligt mätt på bara en skiva av detta bröd vilket väl beror på att det är ett helt dagsintag packat på en liten limpa.

I den andra batchen, vilket behövdes pga bränd, så förändrade vi dock receptet till att kunna binda vätska samt jäsa lite bättre. Vi minskade mängden Plenny och ökade mängden mjöl. Denna gång jäste vår lilla skapelse och började lite grann likna ett riktigt bröd. Denna gång lyckades vi framställa ett både fint och välsmakande bröd. Det fanns en hint av vanilj i ett annars gott bröd. Eventuellt stod den inne lite för kort tid och var inte helt färdig efter att vi plockade ut den. Likt allt hembakt bröd torkade den väldigt fort.

**Summa summarum:**

Batch 1: 3/7

Batch 2: 5/7

# Cupcakes

[Ursprungsrecept](https://www.ica.se/recept/cupcakes-till-halloween-722959/)

- 2 ägg
- 2,5 dl socker
- 100 g smör
- 2,5 msk florsocker
- 2 dl Plenny choklad
- 1,5 tsk bakpulver
- 6 msk kakao
- 1 tsk vaniljsocker
- 1 krm salt
- 80 g färskost

**Frosting:**

- 160 g färskost
- 2 msk kakao
- 5 msk florsocker
- 0.5 flaska Gul karamellfärg

![](https://dbuggen.s3-eu-west-1.amazonaws.com/swejoy/cupcakes.jpg)

Cupcakes. Möjligheterna är oändliga. Man kan i princip skapa vad som helst med dessa bakelser från himmelen. Frostingen här är pricken över i:et, grädden på moset, den heliga graalen. Det allra viktigaste är  karamellfärgen som ger den sin riktigt goda kemiska smak. När du blandat färdigt frostingen märker du säkert att den är fett keff, då häller du i smält smör tills den får en någorlunda hyfsad konsistens. Du vet hur vanliga muffins ser ut? Så där fluffiga och fina? Typ så ska ju cupcakes se ut. Dessa cupcakes kommer inte att se ut så. Alltså cupcakes är ju lite att glorifiera dessa plattor vi framställde. Jag skyller egentligen på muffinsformarna som inte pallade trycket. All bullshit aside though, de smakade verkligen fantastiskt.

**Summa summarum:**
6/7 (ett minus för muffinsformarna)
