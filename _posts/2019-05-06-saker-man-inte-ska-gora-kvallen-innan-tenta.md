---
title: "Saker man inte ska göra kvällen innan tenta"
category: 31
order: 4
author: "Simon Carelius"
---

1. Spendera tre timmar på att välja ut den alarm-signals-låt man ska köpa i iTunes-store som kommer göra en mest taggad på att skriva tentan

2. Kolla statistik över resultatet för de senaste 20 tentorna i kursen

3. Gå vidare till att kolla statistik för andra kurser än den man ska skriva tenta på

4. Bestämma sig för att man vill lära sig Ryska

5. Ladda ner appen Duolingo för att man vill lära sig Ryska

6. Bli distraherad av språkvals-menyn på Duolingo för att man vill lära sig alla språk och istället för att trycka på den Ryska flaggan, trycka på den Ryska flaggan, den Japanska flaggan och den Filippinska flaggan

7. Bli frustrerad för att man inte kan tala språken flytande efter tre hela intro-kurser och därefter återgå till tentaplugget på dåligt humör

8. Bli frustrerad över att man inte kan lösa en gammal tentauppgift och därför söka upp en Youtube-video som behandlar ämnet

9. Klicka på en video med titeln “Cicada 3301: An Internet Mystery”, bland de rekommenderade videoklippen i sidofältet, efter att man intalat sig själv att man förtjänat en paus

10. Tio videoklipp senare återgå till plugget med huvudet fullt av just precis på spiken allt annat än det som behandlats i kursen

11. Klockan 24:00 ge upp på att man kommer kunna lära sig något mer

12. Klockan 24:01 bestämma sig för att man ska få titta på lite Netflix som belöning för ens hårda arbete

13. Istället för att välja ett 20-minuter långt avsnitt av Modern Family, välja ett 52 minuter långt avsnitt av Sex Education

14. Behöva se ett till avsnitt av Sex Education eftersom serien, till skillnad från Modern Family, inte har fristående avsnitt

15. Innan man börjar kolla på det där nästa avsnittet av Sex Education övertyga sig själv om att man lika gärna kan se en film då ett avsnitt typ är lika långt som en film

16. Välja Interstellar som film

17. 110 minuter in i Interstellar se ens egna spegelbild i den svarta datorskärmen hopplöst stirra tillbaka mot en med milsvida ringar under ögonen, då batteriet laddats ur och man inte hunnit sätta in dator-laddaren

18. 03:40 läsa en artikel på BBC med titeln “The people who need very little sleep” för att rättfärdiga ens beslut under det gångna dygnet 

