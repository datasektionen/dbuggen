---
title: "Koffeinpanelens drivkraft - Genesis"
category: 25
order: 3
author: "Mutch Nybryggd"
---

Det har nog inte undgått någon att artikeln som satte ord på en hel generations känslor och gjorde ett starkt avtryck på dbuggens och Osqledarens journalism, [kaffedbuggen](http://dbu.gg/issues/13), publicerades för ungefär 394 dagar sedan. Betydelsen av dess innehåll går inte att överdriva: Facebookinlägg lajkades, den svarta brygden flödade och [Pressbyrån genomförde en omfattande renovering](https://www.instagram.com/p/Ba6NI_XgczF/?taken-by=dbuggen) efter Koffeinpanelens jämförelse mellan dess kaffemaskin och en båtmotor. Jag talar nog för oss alla när jag säger att kaffedbuggen förde oss en och annan kaffekopp närmare meningen med livet.

Men hur föddes drivkraften och passionen hos Koffeinpanelen att genomföra denna omfattande kartläggning? Jag tänker inte spekulera här i hur mina partners in crime hamnade i sitt koffeinberoende, det krävs förmodligen en hel specialutgåva av dbuggen för det, men jag har rätt länge reflekterat över min egen konsumtion. I korta drag så rivstartade jag uppfyllandet av mina kaffereservoarer vid den ringa åldern på 8 år, då jag brukade tvinga i mig en kopp kaffe med 7 sockerbitar när jag övernattade hos mina morföräldrar för att plocka pensionärspoäng. Denna vana, som brukade resultera i en 100% sömnlös natt, höll på i några år tills dess att min farsa cementerade fast min kafferelation genom att skicka med en termos kaffe i min ryggsäck när det var dags för nationella proven i åttan. Resten är som bekant i historia och efterskalven resulterade slutligen i att jag bara kunde tänka på en sak när det var dags att bestämma ämne för mitt gymnasiearbete - Kaffe.

Så dagen till ära, att det är ungefär 394 dagar sedan kaffedbuggen släpptes och förändrade en stor mängd människors liv, publicerar jag här förordet till mitt gymnasiearbete **En studie i Mörkrostat** som jag författade tillsammans med mina kaffeknarkarpolare från [världens bästa ö](https://www.youtube.com/watch?v=h0T5yN3kRDg), Erik och Hugo. Notera poetiken, Spartaanalogin och nerven i raderna. Utan denna [magnum opus](https://sv.wikipedia.org/wiki/Magnum_opus) i Koffeinpanelens portfolio hade kaffedbuggen förmodligen inte blivit densamma, och vem vet var Osqledarens journalistiska kompass skulle ha pekat då. 

*Gymnasiearbete: En studie i Mörkrostat,  Juni 2013*

---

FÖRORD
-----

>To me, the smell of fresh-made coffee is one of the greatest inventions. - Hugh Jackman

Det den ovanstående talaren hävdar, att kaffe är en av mänsklighetens största upptäckter, är ett anförande vi inte bestrider. Tvärtom så sluter vi gärna upp bakom denna idé, och vi är beredda att spilla vårat kaffeutspädda blod för drycken som de sanna javalojalister vi är.

Liksom männen i det antika Sparta föddes in i våldet, uppfostrades i våldet och levde i våldet, påbörjades en liknande process när tre pojkar föddes in i den extrema svenska kaffekulturen år 1994. Dessa gossar föddes in i ett samhälle hårt präglat av det svarta guldet, ett samhälle som ligger i toppen bland världens kaffekonsumenter. Men någonstans i bakhuvudet på pojkarna så gnagde misstankarna om kaffets roll i den aktuella miljödiskussionen då det är en av de mest skeppade globala produkterna. Därför när nu tillfället har skänkts av ödets nyck i samarbete med Hersby Gymnasium, så valde gossarna, nu nyblivna män att skrapa på ytan av kaffesumpen. Med hjälp av sin trogne handledare och eviga ledstjärna Dan Warghagen har nu en övergripande rapport över kaffets effekter på miljön sammanställts, En studie i Mörkrostat.

---

Så ta en kopp kaffe, läs [kaffedbuggen](http://dbu.gg/issues/13) en gång till och bejaka livet. Uppenbarligen kan ens största beroenden vara ens största framgångsfaktorer livet igenom. 

Och ja, vi fick ett högt betyg. #goodTimes
