---
title: "dboben"
category: 28
order: 5
author: "Emil Lindblom"
---

**2018 har varit ett fantastiskt sportår. Det har varit fotbolls-VM för herrar i Ryssland, vinter-OS i Sydkorea *(big shoutout to my no. 1 country)*, Drakbåts-VM för klubblag i Ungern, Världsmästerskapen i League of Legends i Sydkorea *(big shoutout to my no. 1 country)* och mycket mer. Vi har fantastiska prestationer som VM-guld för svenska herrlandslaget i ishockey, VM-silver för damernas U18-landslag i ishockey, hästen On Track Piraten tar sin 28e seger inom rikstoto, Fnatic tar sig till VM-final i League of Legends *(big shoutout to my no. 1 team)* och mycket mer. Innan jag fortsätter vill jag bara påminna alla att tune in på [twitch](https://www.twitch.tv/riotgames) på lördag klockan 16.30 koreansk *(big shoutout to my no. 1 country)* tid för att se Fnatic ta hem Worlds.**

Men allt detta bleknar i jämförelse med den otroliga kraftdrabbning som ägde rum i **redacted** den **redacted** klockan **redacted**. Jag syftar såklart på **dboben**, Redaqtionens årliga bob-tävling. Plats, datum och tid måste såklart hållas hemlig varje år för att undvika att fullkomligt översvämma ett helt land med fanatiska supportrar. Inte ens Redaqtionen får veta i förväg var tävlingen kommer att hållas. Den enda som vet var tävlingen hålls är Chefredaqtören. Chefredaqtör måste således anlita en italiensk maffiamedlem för att kidnappa resten av Redaqtionen, köpa 19 Bob squeeze jordgubbssylt, köpa en extra Bob squeeze hallonsylt till redaktör Bellman, kontakta B.o.Bs agent, inhandla 19st BOB Sport Utility strollers och sist men inte minst föda ett barn.

Hela Redaqtionen tas sedan till denna plats för att tävla i den mest prestigefyllda trekampen på denna jord:

**Gren 1:** Singstar Svenska Hits Schlager mot B.o.B. Det går typiskt ganska bra för Redaqtionens medlemmar i denna gren då B.o.B inte är speciellt duktig på svenska. Han kämpar däremot på bra och lyckas vinna över redaktörer Zeus och Hannes, som båda två tydligen bara står en bit bort, dricker snaps och "värmer upp" med do-re-mi~. 

**Gren 2:** Rita Ognissanti Madonna med Bob squeeze jordgubbssylt. Här får redaktör Bellman en Bob squeeze hallonsylt då han helt enkelt inte kan ha en Bob squeeze jordgubbssylt i handen utan att äta den i ett svep. Hallonsylt däremot, det är det värsta han vet. 

**Gren 3:** 500 meter BOB stroller i julshopping. För att göra detta autentiskt så sätts Chefredaqtörs barn (om Chefredaqtör inte besitter de biologiska tillgångar som krävs för att föda barn så får denna lösa detta genom att adoptera eller låna ett barn) i en BOB Sport Utility. Redaktörerna ska sedan på ett så snabbt sätt som möjligt ta sig fram med sin stroller i julkaoset. I grenen mäts även stilpoäng för den som pimpad sin BOB Sport Utility bäst.

<hr>

Nu är ju resultatet såklart hemligt för att skona vinnaren från paparazzi och galna groupies men här är en ledtråd: Vinnaren kan nås på ~~chefred@d.kth.se~~

