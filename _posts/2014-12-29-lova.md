---
title: "Lova för livet"
category: 1
order: 2
author: "Karl Hungus"
---

Klockan slår 00.00 och fyrverkerierna drar igång. Mitt huvud går på högvarv på två saker: “blir det en nyårskyss?” och “jag måste verkligen dra igång med de där nyårslöftena i år”. Året blir precis 2014 och jag har ett helt år framför mig att göra allt jag någonsin velat göra. Kanske vill jag börja dejta, börja träna eller börja rappa. Möjligheterna är oändliga, men jag måste göra det DET HÄR ÅRET! Men så sitter jag här, året snart slut, 2015 på ingång och tänker “vad åstadkom jag av mina löften egentligen?” och känner att året har gått åt skogen. Att jag nickar instämmande med Instagram-bilderna som säger “2015 ska bli sååååå mycket bättre än 2014”. Jag stannar upp, sätter mig på Google Drive och börjar genast skriva “VAD FAN HAR HÄNT MED MINA LIVSPRIORITERINGAR?!”

Vi behöver verkligen inga nyårslöften. Strunta i allt. Vi behöver bara göra det vi verkligen vill och göra det enkelt för oss. Ingen idé att låtsas som att vi allihopa är motivationsgurus som vet exakt vad vi behöver och hur vi kommer dit, för sanningen för många är oftast att nyårslöften bara finns till för att göra oss besvikna året efter. Jag har ju gjort svinmycket under 2014 som inte var ett löfte, men ändå så sög 2014 av någon anledning. Vilken anledning? Det där jäkla nyårslöftet. Vad vi istället behöver göra är att bestämma oss för resonabla mål. Det behöver inte ens vara ett löfte, utan det kan bara vara en inställning i livet. Inte en fotbollsutspark, utan en enkel putt.

Vill du börja röra på dig oftare? Ta cykeln till skolan. Det behöver liksom inte vara att genast köpa boken “5 dagar i veckan - hård träning med Hunk Biffsson” samt ett årskort på det dyraste gymmet. Vill du slappna av oftare? Ta en timme på kvällen, stäng av mobil, tv, musik och bara existera. Sjukt mycket enklare att bara leva än att gå runt om dagarna och tänka över alla sätt man skulle kunna slappna av.

Vi lovar oss allt för mycket stora grejer. Det är en stressfaktor, for fact! Börja lugnt, ta det i ett enkelt tempo. Livet är fan långt, att ha klarat några av alla våra mål är en gargantuansk bedrift. Så om du står där på nyårsafton med två tankar: “blir det en nyårskyss?” och “jag måste verkligen dra igång med de där nyårslöftena i år” så är det fullt okej att lova dig själv att livet blir en enda lång kyss.
