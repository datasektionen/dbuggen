---
title: "Prokrastineringsfällor och hur du undviker dem"
category: 21
order: 2
author: Douglas Fischer
---

När man befinner sig på det respektabla institutet KTH på obestämd tid är man enligt lag tvingad att plugga både dag och natt. Detta kan visa sig vara mycket svårt då det ligger i teknologens natur att prokastinera så mycket som möjligt. Så för att rädda läsaren från eventuella dagsböter samt mycket sannolika dödsstraff ska jag nu gå igenom de vanligaste prokrastineringsfällorna och hur du undviker dem.

**Datorn**  
Om ni jämför era antal timmar framför datorn med antalet timmar ni pluggar så kan ni se att datorn tar upp ungefär en tiopotens mer av er tid. Detta är inte bra alls, så jag rekommenderar att ni slänger ut datorn eller donerar den till katthemmet i Örkroka som fortfarande använder sig av lertavlor för att räkna ut mängden kattmat de måste köpa.
Då kanske ni tänker ”Men hallå, hur ska vi då kunna programmera?”
På detta svarar jag att ni får vara lite fyndiga. Personligen använder jag mig av en hålslagare och förra veckans Metro för att koda.

**Vänner**  
Har du någonsin haft vänner?
Då vet du att de bara är jobbiga och vill hela tiden att man ska umgås med dem samt göra saker som att inte plugga. Detta tenderar att vara skitjobbigt då man hellre beräknar integraler till vektorrum än att ge sig in på så triviala saker som att ”kröka” eller att ”ha kul”.  För att på lättaste sätt undvika detta dilemma rekommenderar jag starkt att man flyttar långt ut i ingenstans, även känt som Nacka. Då kommer ingen orka färdas de många milen för att störa en.

**Sömn**  
Många säger att en god natts sömn är obligatorisk för att kunna plugga effektivt, andra påpekar att man bör sova så lite som möjligt för att ha tid med allt. Dessa personer har helt enkelt fel. Sömnen hos en frisk student tar upp ca 1/8 av dygnet. Detta är sjukt mycket tid som kunde läggas på att plugga istället. Men att endast sluta sova räcker inte. Jag yrkar för att man ska sova så mycket som möjligt i hopp om att under en sömn-session lyckas få en stack overflow och därmed sova en jäkla massa negativa timmar vilket logiskt sätt leder till att ens totala antal sömntimmar går mot noll.

**Studier**  
Detta kan komma som något chockande för läsaren men det största hindret för att kunna plugga ordentligt är era studier. Om ni jämför er pluggtid med er studietid kan ni se att ni spendera lika mycket tid på båda. Detta är helt sjukt och bör åtgärdas omedelbart. Det finns inget lätt sätt att göra detta på, ni får helt enkelt bara sluta upp med att studera på KTH och istället fästa all fokus på att plugga på KTH.  

Efter ni läst denna artikel så kanske ni frågar ” Men Douglas, har inte du slösat bort en massa tid på att skriva detta istället för att plugga?” och på detta väljer jag att svara ”Ingen kommentar”.
