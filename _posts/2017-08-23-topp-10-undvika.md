---
title: "Topp 10 saker du bör undvika att göra på KTH"
category: 17
order: 5
author: Marcus Heine
hide: false
---

Tjena nØllan! Allt väl? Kul att höra!

Otroligt roligt att ni hittat hit! Det finns en massa saker att lära sig på KTH, och ni har en spännande tid framför er. Som nyantagen finns det dock ett par saker man måste se upp för, och det är inte alltid helt enkelt att veta. Som erfaren veteran på Datasektionen tänkte jag därför komma med lite tips om saker man kanske ska undvika att göra.

**Stöta på den 65-åriga tentavakten.**  
Ja, jag förstår att du vill klara tentan, och det är klart att du är snygg, men tro mig, det är inte värt det. Antingen funkar det inte, och du har gjort bort dig; eller så funkar det, och måste då inleda en längre relation med tentavakten. Men det kanske du vill, jag dömer inte.

**Hoppa fallskärm från Matematik-tornet.**  
BASE-jumping i all ära, men det finns bättre sätt att undvika matte-föreläsningarna.

**Försöka styra statyerna av Ahlgrens Bilar.**  
Det går inte. Trust me on this.

**Tälta i Datorsalarna.**  
Jag är villig att hålla med om att surrandet från de många fläktarna i datorsal Grå är lugnande, men allemansrätten går liksom inte helt att applicera.

**Åka skateboard på kullerstenarna på Borggården.**  
Du ska impa på ditt crush som nyss börjat på Kemi, och ser personen sitta och läsa i borggården. Din första tanke är att ta brädan, rulla förbi och göra ett snyggt trick. Din andra tanke kommer vara "Intressant, det är så här insidan av en ambulans ser ut."

**Vikariera som föreläsare.**  
Du känner att det går lite för långsamt på föreläsningarna, och får för dig att hjälpa Professorn som står och babblar. Innan du vet ordet av det har du forskat i 33 år, och skägget når ner till knäna.

**Bevisa att P=NP**  
För all del, försök. Någon måste väl lyckas förr eller senare?

**Använda din Macbook Pro som paraply.**  
Erfarenhet från verkliga livet. Visst, det är lite kul att se de fina mönster som skapas när dropparna rinner ner längs med skärmen, men det är inte värt det.

**Gå till M-huset.**  
Vissa säger att det är möjligt. De ljuger.
