---
title: "Oxen"
category: 15
order: 6
author: Luna Stjärnstoft
---

Det är måndag, du fick sparken från ditt drömjobb förra veckan. Din mamma ringer och undrar varför du aldrig besöker henne längre. Hon är full. Igen. Du hör hennes nya kille bröla i bakgrunden. Han är ännu fullare. Igen. Din visdomstand känns som att någon har kört in ett järnspett i käken på dig. Det är tredje gången nu. Du har inte råd att operera bort den utan ett jobb. Men du har en ljuspunkt i ditt liv. Du skaffade katt för tre veckor sedan och ni har byggt upp en riktigt mysig relation. Du har blivit en sån där som gullar med katten som om den vore värsta ungjäveln. Usch för ungjävlar. Dessutom ska du på dejt ikväll. Med hon den där sköna tjejen från din parallellklass i högstadiet. Lisa. Hon som fick alla att skratta så fort hon öppnade munnen. Vilket kap. Hon som ser ut lite som Uma Thurman i Pulp Fiction. Men först ska du klippa dig. Göra dig riktigt så där dejtfin. Din kalufs har börjat se ut lite som en Tangela. Haha. Vilken tokig Pokemon. Du har tänkt en sån där hipp frilla. Lite kortklippt på sidorna men längre i mitten. Sen ett litet schysst svall bakåt. Men inte för mycket bakåt. Du kommer se riktigt cool ut. Hoppas Lisa blir impad.  

Håret blir inte riktigt som du tänkt. Frisören klipper lite för kort på sidorna. Ditt hår får inte det där sköna svallet. Du har liksom för krulligt hår. Aja. Du måste hem och byta om innan dejten. Du vill verkligen inte vara sen. När du kommer hem så ser du att fönstret är öppet. Din TV har blivit stulen. Du hittar inte din katt. Lisa ringer och säger att hon inte hinner ses ikväll. Du tänker att du lämnar fönstret och tittar lite på TV tills katten kommer tillbaka. Då kan ni mysa. Juste. Din TV har blivit stulen. Du lägger dig ned i fosterställning och gråter. Typiskt måndag.
