---
title: "När kommer tuben?"
category: 20
order: 1
author: Mikael Forsmark
---
# dbuggen har producerat poesi på höga (promille)nivåer

**Det är någonting med alkoholens förtrollning. Med ett par sidoeffekter åsidoräknade så har den en förmåga att få dig att känna dig som störst, snyggast och smartast samtidigt som sannolikheten stiger att andra också uppfattar dig som just det. Din bordsgrannes alldagliga pladder om syntaxlabbar och antalet mail denne har skickat till chefred@d.kth.se kan under rusets trummande missplaceras av ditt sinne in i det litterära finrummet bland storheter som _Hamlet_, _Odysseen_ och _Kaffedbuggen_, och det är inte sällan man för stunden känner sig lite mer kulturell efter ett konversation över en box rött.**

**Denna återkommande tjuvåkning på finlitteraturens lyxyacht har dock på senare år börjat irritera notoriska bokviftare med Dr Schnittzheimen i täten, som ej upphör att förfäras över hur den system(bolag)atiska utsuddningen av poesins gränser gör att ämnet helt håller på att förlora sin pretentiösa glans. När Chefredaqtör Emil än en gång drömskt flöt iväg i redaktör Pontus pizzasnack under inspelningen av dtugget här om veckan så var råget måttat, och den internationella dikteliten har alltsedan dess bönat till dbuggen att reda ut denna röra.**

**Som den kvantitetssuktande konstillation som dbuggen är så beslutade redaktionen sig för att på nära håll studera alkoholens reella och imaginära påverkan på ett sällskaps diktning. Som självklart versmått valdes _Haikun_, vars brutalt ärliga rytm har avslöjat bedragare sedan 1400-talet. Nås ett poetiskt klimax ju mer alkoholenheter som intas? Läs och döm.**

------

### Så gick haikuskapandet till

dbuggens redaktion bestående av Emil, Heine, Micke, Pontus, Samuel och Teo samlades en lagom deprimerande novemberkväll i en kall studentlägenhet och författade 10 haikus per person fördelade på 10 omgångar. Innan varje haikuomgång intogs en alkoholenhet (motsvarande 33cl starköl eller 4cl starksprit) inom 30 minuter samtidigt som den kommande omgångens tema bestämdes. I slutet av varje haikuomgång läste alla upp sin nyss skrivna haiku för gruppen innan nästa haikuomgång påbörjades. Alla haikus författades med papper och penna och det som skrivits ned fick ej korrigeras. Därmed varnas känsliga läsare för ett fåtal oförlåtliga diktfel.

I slutet av kvällen summerades alla haikus och varje temas bästa haiku valdes ut av gruppen, och dessa haikus finns presenterade i sammanställning nedan. På teman där det var hård konkurrens valdes även så kallade _Honorable Mentions_. Vet du inte vad en haiku är? Googla.

------

### 18:00 - _Sen höst och bakfylla_.

#### Kortare dagar<br/>Under en blöt filt av moln<br/> Världen dör igen<br/>

#### _Samuel Hertzberg_

------

### 18:26 - _Kunskap_

#### Kunskapens källa<br/>Förgiftar likt ormens bett<br/>Aron var äckligt

#### _Pontus Broberg_

### Honorable Mention:
#### Kan man veta någonting<br/>Sanning är en konstruktion<br/>Vive la ignorance

#### _Teodor Hurtigh Isaacs_

------

### 19:00 - _Kvantitet före kvalitet_

#### Tio fåglar där <br/> Och en fågel i min hand <br/> Jag släpper den nu

#### _Teodor Hurtigh Isaacs_

------

### 19:26 - _Barndomen_

#### Fotbollen flyger <br/> Pappa slänger sig höger <br/> Jag sköt åt vänster

#### _Emil Lindblom_

------

### 19:58 - _Syskon_

#### Syster och en bror <br/> Har det trots allt väldigt bra <br/> Hoppas det varar

#### _Marcus Heine_

------

### 20:34 - _Edgy_

#### Hur mörkt är svart guys? <br/> Färg är socialt påhitt <br/> Svart är allt som finns

#### _Mikael Forsmark_

------

### 20:58 - _Walk of shame_

#### Jag går bara hem <br/> Varför är detta konstigt? <br/> Var finns skammen här?

#### _Samuel Hertzberg_

### Honorable Mention:
#### Går fram på gatan <br/> Mellangärdet värker typ <br/> När kommer tuben?

#### _Mikael Forsmark_

------

### 21:25 - _Dekadens_

#### Tentan är imorrn <br/> Jag kollar film hela dan <br/> Total ignorans

#### _Marcus Heine_

------

### 21:59 - _Gryning_

#### Morgonen öppnas <br/> Jag ser livet i vitögat <br/> Nu skapas minnen

#### _Emil Lindblom_

------

### 22:26 - _Hopp_

#### Fyllan slår mig hårt <br/> Lika hårt som framtiden <br/> Hoppas du njuter

#### _Pontus Broberg_

------

### Avslutande ord

Ja, jag säger det alla känner. Inget öga lämnades torrt. För att ändå inte helt frigöra Dr Schnittzheimens vrede på dbuggens redaktion så lägger jag in brasklappen att resultatet inte är statistiskt säkerställt med traditionella mått mätt. Vill du ändå bevisa vår tes? Läs kvällens _övriga_ haikus i artikeln nedan och ha näsduken nära tillhands.

_Vive la ignorance_
