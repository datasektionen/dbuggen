---
title: "Endast Plenny i en vecka"
category: 19
order: 2
author: Redaqtionen
---
# Aron

**Dag 0**  
Japp, jag noll-indexerar mina dagar. Något annat borde väl en datalog skämmas för, säger jag och hör i bakgrunden ett dovt avgrundsvrål komma från Viggos kontor. För den som ännu inte haft förmånen att läsa kursen DD1352 – algoritmer, datastrukturer och komplexitet på KTH kan jag avslöja att Viggo Kann (en av KTHs främsta forskare inom datalogi) faktiskt 1-indexerar sina arrayer.

_Frukost_  
Nu ska jag alltså försöka mig på att leva på endast flytande föda i en vecka. Jag går upp lite tidigare än vanligt för att försöka få en ordentlig start på dagen, sätter på en kopp kaffe och sneglar misstänksamt på de färgglada halvkilospåsarna med det ljusgula pulver som nu omfattar hela min kost.

Med hänvisning till att jag inte brukar äta så mycket frukost (men egentligen är jag nog bara nervös) börjar jag smått. Jag pytsar ner ungefär hälften mot de rekommenderade 3,5 skoporna av den banan-smaksatta varianten, och hoppas att det ska vara ett likvärdigt substitut till min sedvanliga banan till morgonkaffet.

I ett tappert försök att få det att kännas mindre underligt häller jag upp den resulterande shaken i ett glas och tänker högt:

vad är det jag gett mig in på egentligen?

_Lunch_  
Jag, Martin och Samuel inser direkt att vi har trampat i klaveret. Vi har lyckats boka in en gigantisk buffé-liknande lunch under första dagen. Martin & Samuel ger in direkt, med försvaret "man har inte kommit in i rätt mode än, så det känns inte som att vi fuskar". Jag försöker åtminstone låtsas som att jag håller mig på rätt spår och tar mig igenom ytterligare en halv shake, nu med något som åtminstone enligt etiketten smakar choklad, samtidigt som jag skamset sätter i mig en Nutella-täckt pannkaka.

_Middag_  
När jag kommer hem efter en lång dag känner mig precis som förväntat efter mina två halvportioner väldigt hungrig, men förvånansvärt pigg och "igång", kanske till och med mer än vanligt. Jag försöker undvika att dra förhastade slutsatser, och ger mig direkt in på ett experiment. Jag blandar ihop en (hel!) shaker med hälften choklad och hälften vanilj, men någon desperat förhoppning att det ska förvandlas till milkshake.  


**Dag 1**  
Efter ett tips från vår Plenny-vana kollega Jesper ger jag mig in på ett nytt experiment. Jag pyttsar upp pulver med vaniljsmak i shakern, och gör ungefär två koppar kaffe. Till skillnad från igår häller jag ner kaffet i shakern. Japp! Tillsätt ett gäng isbitar och skaka. Resultatet går faktiskt långt över min till en början väldigt skeptiska förväntan. Det beskrivs nog lättast som något som skulle säljas till instagrammande tonårstjejer på Starbucks, med ett namn som typ Double Vanilla Oatmeal Ice Frappuccino eller nåt.  

**Dag 2**  
Jag har fortfarande inte riktigt kommit över min fobi för att dricka ur den plastiga shakern, så jag häller envist upp alltid drickan i ett glas. Idag slog det dock bakut, när jag hällde upp en shake och sedan satte mig på ett möte, med tanken att jag skulle sörpla i mig lunchen över mötets gång. Glaset stod dock orört under större delen, och den mer "havriga" delen av drycken började långsamt falla till botten och bilda någon sorts grötliknande smörja, med en konsistens långt värre än vanligt. Ett hett tips är alltså att antingen behandla det som en shot, eller dricka ur shakern, så att man skaka till den allt eftersom.

**Dag 3**  
Nånstans här hade mitt experimenterande kommit till en punkt där jag var nöjd. Lite mer vatten än vanligt, och rikligt med is under skakningen. Efter det blev hela testet lite mindre intressant, eftersom det blev uppenbart att jag skulle kunna ta mig igenom veckan utan några större problem.  

**Framtiden**  
Att leva på bara Plenny shake visade sig snabbt vara extremt praktiskt, men ganska tråkigt. Jag har dock fortsätt köra det lite då och då, mest för att det som sagt är väldigt praktiskt när man inte orkar göra matlåda, eller för att få sig nånting snabbt på morgonen eller efter träningen.

# Martin

**Dag 1**  
Jättehungrig på morgonen och var tvungen att vänta på att chefredaqtör skulle komma sent till morgonmötet. Jag och Samuel bestämde oss för att smaka vanilj. Första intrycket var att det luktade precis som min gamla gainer som jag drack när jag tränade basket, vilket inte är ett så bra betyg. Det smakade dock helt okej men var ganska mjölig. Tyckte det krävdes mer vatten än vad som angavs. Jag drack halva, gav sedan upp och fyllde på med mer vatten. Då blev det bättre. Det dracks 6:30ish och nu är klockan 10:26 och jag har inte riktigt kunnat bestämma mig om jag blev mätt eller inte. Fast jag känner mig typ ganska hungrig. Kanske skulle ta en till shake? Vi får se…

Lite misslyckat att ha tjockumenterietlunch första dagen på testet, men men…
Blev väldigt mätt på lunchen, väldigt mätt. klarade mig hela dan typ. Men drack en till shake på kvällen, vanilj var fortfarande inte god mmen helt okej när man har mycket vatten.

**Dag 2**  
Banan blev det idag. Det va bättre än vanilj. Jag shakeade även med is, det var gott. Den blev lite kallare och lättare att dricka. Har inte märkt av någonting med hungern än, men det kanske kommer. Det känns ganska skönt att alltid ha en “måltid” i väskan, så att om man är hungrig kan man ba smälla ihop en shake. To be continued…

10.34 - Jag blev jättehungrig och gjorde en shake. Får se om den mättar.

Druckit tre shakear idag men är ändå väldigt hungrig. klockan är 16.00. Jag lägger nu märke till hur mycket matrelaterat som finns på internet. överallt dyker det upp bilder och saker som suktar mig.

**Sammanfattningsvis**  
Inget som jag skulle vilja göra på heltid, jag är alldeles för matglad, gillar att tugga och känna mig mätt. Jag var typ hungrig hela tiden förutom sekunden jag drack upp en shake. Faktumet att det var i flytande form gjorde att jag inte kände mig mätt. Shakesen sög liksom matglädjen ur mig likt en dementor, och jag suktade konstant efter de syndiga fasta måltiderna. Roliga notiser är till exempel att jag la märke till hur mycket matinstagrammande som pågår, att jag konstant blev suktad av såserna som stod i min kyl under testet  gång eller hur jäkla kraftfullt och gott all mat luktade. Jag kände mig också fysiskt svag under veckan. T.ex. cyklade jag en del och blev helt utmattad, både i benen och rent flåsmässigt. Träningsvärken kom smygande efter bara några kilometers cyklande, vilket det aldrig brukar göra, det var märkbart. Jag var strikt när det kom till att fuskäta. Jag käkade aldrig en fuskmåltid. Vid några tillfällen tuggade jag i mig några chips för att det bjöd och jag var sugen. Medan några andra testpersoner försökte hålla frukost-lunch-middag-strukturen körde jag på ren hunger. Tre shakear om dagen blev lite knappt. Så jag blandade shakes varje gång jag blev hungrig och drack i snitt per dag kanske 5-7 stycken. Brukade också dricka en precis innan jag skulle lägga mig för att slippa somna hungrig. Hungern var svårare i början, men efter cirkus 4 dagar så lärde man sig leva med hungern och det blev mer av ett natural state hela dagen.
Att kröka på en Plenny-diet gick dock ganska bra, fick inte den där kröka-på-helt-tom-mage-dåliga-fyllan, så det var schysst. Sammanfattningsvis så är Plenny shake en väldigt smidig, billig, snabb men inte väldigt mättande måltid. Jag skulle aldrig klara av att enbart käka(dricka) shakes över en längre tid, men det är skitbra när man är tidspressad, lat eller trött. Nuförtiden så brukar jag köra Plenny till frukost, det är riktigt najs då jag är väldigt trött och har dålig aptit tidigt på dagen. Eller till lunch när jag inte orkar fixa något ordentligt. 10/10 ibland och 1/10 ibland.

# Samuel


Att uteslutande dricka Plenny shake i en vecka var spännande och hade fördelar och nackdelar jag inte hade förutspått, vet ni t.ex. hur otroligt gott all mat luktar?

Det lättaste i förhållande till mina förväntningar var nog smaken. Jag tycker att de som tog fram smakerna på Plenny shake har lyckats väldigt bra. Vanilj och choklad är solklara favoriter. Banan är också god men lukten sitter kvar i shakern efter man diskat den.
Påsen med mangosmak bytte jag bort då jag knappt klarade av att dricka en portion.
Personen jag bytte med älskade dock mango så problemet låg nog hos mig.

Den största och mest påtagliga nackdelen är hungern.
Min kropp är lyckligtvis van vid att ha magen full med mycket och fast föda. Under de första tre dagarna var jag hungrig precis hela tiden, och suktade konstant efter något så enkelt som en frukostmacka.
Efterhand så vande jag mig nästan helt till min nya diet. Jag har dock i efterhand börjat ta mycket mer pulver i varje portion än anvisat.
Efter den första perioden av hunger mådde jag mycket bra, jag hade mycket energi och kände mig allround tipptopp. Precis innan experimentet avbröts mådde jag mycket bra, speciellt i tarmområdet. Min mage var i total harmoni, jag gick på toa en gång varannan dag och släppte väder kanske en gång per dygn. Det var en helt ny värld för mig som brukar vara ganska uppblåst och ha ont i magen.
Efter veckan med Plenny shake var jag glad att få börja äta fast föda igen. Det jag tar med mig är att hur bra jag och min mage kändes. Jag har sedan dess vävt in Plenny shake i min kost och ser det som ett fullvärdigt alternativ till maten jag annars äter.

# Bellman

Jag var ganska nervös när jag började. Jag visste att mottagningen var stressig nog och att jag egentligen inte behövde ännu ett stressmoment i min vardag. Å andra sidan såg jag fram emot testet för jag undrade verkligen hur min kropp skulle reagera på detta. Det jag var mest skeptisk mot var om det skulle vara gott eller inte. Jag kan direkt säga att vissa smaker faktiskt var goda, som till exempel jordgubb, choklad och banan. Tyvärr så var det konsistensen som verkligen sög. Jag har otroligt svårt för vissa typer av konsistenser och denna var en av dom. Pulvret löste sig inte riktigt i vattnet så varje klunk var mjölig och lite sträv. Jag känner ändå att jag blev mätt av en “måltid” men det höll inte i sig lika länge som en vanlig måltid kan jag tycka. Första dagen smakade jag bland annat vanilj och mango. Fy fan asså. Aldrig mer.

För varje måltid jag käka kände jag mig mindre och mindre tillfredsställd. Man blev väl mätt men det märktes helt klart att något saknades. Konsistensen tröttnade jag på i princip direkt och det blev bara sämre och sämre. Jag började redan andra kvällen sakna hela “måltidsritualen”, alltså att lukta på nylagad mat och få äta något som man själv lagat till. Detta trots att jag hade fuskat lite under veckan och ätit lite snacks.

Jag lyckades hålla mig till dieten i knappt fyra dagar. Torsdagen, ungefär en timme efter frukost blev jag vrålhungrig igen och tappade i princip all styrka i kroppen. Jag kände mig helt energilös och kunde inte stå rakt utan att benen skakade. Det var som om man hade tränat och tömt sig på all energi i kroppen men ändå tvingade kroppen till att fortsätta vara igång. Magen kurrade som aldrig förr och värkte. Jag bröt därför testet vid lunch på torsdagen när jag tryckte i mig gorbys och thai-kub till lunch.

Jag skulle säga att lunchen eller frukost var enklaste måltiden att byta ut. Frukost för att man verkligen sparade så mycket tid när man kunde ta shaken to go på väg till plugget. Lunchen var nice att byta ut eftersom vi inte hade mycket tid att käka under denna vecka. Så att byta ut en måltid mot Plenny passade mig bäst när jag kände att jag verkligen inte hade tid eller ork att laga mat.

Det värsta med testet var att känna lukt av annan mat och veta att man inte fick äta av det. Jag såg aldrig fram emot att dricka shaken, jag såg bara fram emot att bli mätt. Tyvärr höll man sig inte mätt särskilt länge.

# Emil

Min vecka började likt en mardröm. Jag hade aldrig smakat Plenny shake förut och jag inledde med en mango-shake, mitt sämsta beslut under veckan. Det var som att dricka äckligt mjöl. Asså vill verkligen inte trasha konceptet här vilket jag kommer till men jag klarar verkligen inte av att drick mango-shaken, en åsikt jag vet att folk delar med mig. Trots detta så tog jag mig igenom första dagen, har man gett sig in i leken ni vet. Efter att ha minskat pulvermängden var mango något mer drickbar men det finns andra bieffekter av att skifta kost så drastiskt. Eftersom detta gjordes på sensommaren och dessutom under en av våra mest fysiskt aktiva veckor så är det väldigt viktigt att dricka mycket vatten, något jag väldigt lätt översåg i och med att man dricker sin föda. Det tog några dagar för mig att komma in i att jag måste dricka annat än shaken vilket gjorde att jag hade huvudvärk ganska ofta.

Det var ganska väntat att man skulle vara sugen på mat typ exakt hela tiden men jag hade fortfarande grovt underskattat hur mycket det faktiskt betyder att bara stoppa in och tugga på mat. För att inte tala om hur fantastiskt mat faktiskt luktar om man bara tänker på det, alltså det är helt sjukt. Man kan liksom sitta jättelångt ifrån maten och veta att nu kommer den jäveln. Min första synd under testet kom någonstans runt 15.00 på andra dagen då jag tog en gratis godis. En bieffekt av att endast dricka sin kost är att man väldigt fort blir hungrig igen. Det är svårt att säga om detta beror på att man är van att äta eller att det helt enkelt inte stillar ens hunger lika bra. Trots detta så mår man ändå väldigt bra av det även om min uppfattning är att man blir utmattad snabbare. Värt att ha i åtanke är dock att det var en hektisk vecka med mycket jobb för oss alla. Något jag inte rekommenderar är att gå på en sittning med denna kost då det är ganska tråkigt att sitta med en shake medan alla andra käkar trerätters. Veckan slutade iallafall i total eufori när vi tillsammans käkade pizza.

Allt som allt rekommenderar jag ingen att gå över på en kost enbart på Plenny shake, åtminstone inte utan att först väva in det i sin kost. Däremot så ska det sägas att detta är ett fantastiskt påhitt. Om man hittar en smak man gillar är det orimligt smidigt att bara packa ner en påse i väskan så har man den alltid där. Jag har, sedan testet, införskaffat nytt pulver och dricker det minst varannan dag och det är utan tvekan ett bra komplement till “vanlig” kost. Mina personliga favoritsmaker är vanilj och choklad som båda två verkligen är goda. Bland dem andra så tycker jag inte speciellt mycket om någon av dem så jag håller mig nu till de förstnämnda. Personligen så tycker jag att lunchen passar bäst att byta ut, detta för att det ofta är lunchruscher i skolan där man bara kan sitta och softa med sin shake istället för att hetsa, man slipper även kånka en matlåda. Att jag inte byter ut min frukost beror på att det är bland de bästa sakerna jag vet i livet och en stor kamp denna vecka var att inte få äta frukost. Middag tycker jag är mysigt att stå och laga hemma i lugn och ro.
