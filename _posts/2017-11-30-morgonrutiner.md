---
title: "Morgonrutin"
category: 21
order: 8
author: Emil Lindblom
---
De senaste dagarna har det varit många, långa och heta diskussioner om just morgonrutiner här på Konglig Datasektionen. Meningar som “Du är fan sjuk i huvudet”, “Jag borstar inte tänderna” och “Men ge mig din tandborste då!?“ har kastats runt lika vårdslöst som Kent Ekeroths mobilfilmer och man börjar märka hur stämningen i META är lägre än någonsin. Som Chefredaqtör, och därmed ytterst ansvarig för stämningen på Konglig Datasektionen, känner jag att det är min plikt att försöka lätta på stämningen lite i hopp om att den inte ska sjunka till de nivåer vi observerade under Dabgate 2017.

Jag tror ändå innerst inne att alla människor på denna jord är mer eller mindre exakt likadana när det kommer till sina morgonrutiner. Jag tänkte därför dela med mig av min morgonrutin i hopp om att alla ska kunna relatera till mig och tänka “Fan, jag är ju typ lika cool som Emil… Coolt!” och sedan för evigt se upp till mig som en sorts ledstjärna för en god stämning så att jag kan känna mig lite uppskattad.

**Min morgonrutin:**  
Första steget i min morgonrutin är något som du redan med största sannolikhet redan gör. Jag vaknar upp i min säng. Oftast vaknar jag till ljudet av min väckarklocka men då och då har man lite extra tur när man vaknar några minuter för tidigt för att (Micke)[https://soundcloud.com/mickwiththedick] sitter och nynnar på alla tre Mitch och Butch-låtar samtidigt. Direkt efter att jag klivit upp ur sängen går jag fram till min spegel och säger högt till mig själv “Sala, Sala, Sala….. Sala” för att sedan sätta på mig alla kläder (i rätt ordning) och gå ut till köket där jag kan finna min frukost.

Frukosten kan variera ganska mycket från dag till dag men en sak som jag alltid ser till att dricka är en PLENNY-Shake™ med ett rått ägg, halv falukorv och 33 cl Karhu. Blanda ba allt i en mixer och sen in i micron på full värme i 1 minut så är både den och du good to go! Denna dryck är extremt smidig eftersom att jag kan dricka den samtidigt som jag går igenom resten av min morgonrutin där nästa del består av lite klassisk morgongymnastik.

Morgongymnastiken är egentligen inte svårare än att jag leker “Intenuddamark” från köket, genom lägenheten tillbaka till mitt rum. Du som nybörjare på detta förstår jag tänker att taktiken är att först hoppa till en stol och sedan kliva upp på middagsbordet. Därefter ta ett stort kliv ner på sopsäcken fylld med glasflaskor från förfesten till Reclaim för att sedan hoppa upp på soffan. Från soffan är det sedan bara ett enkelt skutt, hopp och flipp så är man inne i mitt rum igen, men detta är inte den enklaste vägen att ta. Du förstår, jag tar bara på mig tofflorna som står i köket och går som vanligt tillbaka till mitt rum eftersom tofflorna gör så att jag tekniskt sett inte nuddar mark längre.

Väl tillbaka i mitt rum är det inte mycket som återstår av min morgonrutin. Jag tar min rygga, ser till att den är packad med allt som jag behöver, sätter på mig mina hörlurar och drar igång min morgon-spellista som innehåller Taylor Swifts alla låtar. Jag kikar lite snabbt i dbuggens slack-kanal och svarar på eventuella meddelanden innan jag tar på mig min jacka och mina skor, kliver ut för dörren med en PLENNY-Shake™ i handen och Taylor Swift i öronen, redo för att fånga dagen! **Carpe Diem!**
