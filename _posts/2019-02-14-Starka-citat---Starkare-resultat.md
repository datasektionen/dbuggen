---
title: "Starka citat - Starkare resultat"
category: 29
order: 2
author: "Mikael “🅱️icke” Forsmark"

---
Genom världshistorien har pampiga uttryck och klipska citat varit något som gemene man hämtat kraft från och refererat till för att i de tuffaste stunderna ha en form av kompass i svårnavigerade situationer. Småstäders användande av slogans (som Jossan så nyanserat skrev om i [förra numret](https://dbu.gg/issues/28)) för att vända sin byhålas tristhet till något charmigt samt romarnas besatthet vid att föreviga sina med- och motgångar med [korta latinska konstateranden](https://sv.wikipedia.org/wiki/Veni_vidi_vici) är några exempel på historiska användningsområden, men frågan är om denna tendens nog ändå har kulminerat fullständigt nu under 2010-talet då man knappt kan besöka en taffligt inredd studentetta utan att ändå mötas av storslagna ordkombinationer på någon tavla i hörnet som är tänkta att ge lite vardagsinspiration. Då dbuggen är en tidskrift som ständigt strävar efter att vara i absolut samspel med samtidsandan så kändes det därmed fullt naturligt att ta till sig denna trend, slänga in den i den fullt lika populära träningstrenden och se lite vad som händer. Vad sker egentligen med träningsresultaten när man ger sig på ett flåsigt gympass med ett stärkande citat på tröjan?
## Tröja 1: “SAVE THE WORLD”
 <img class="svg" src="https://dbuggen.s3.amazonaws.com/1_19/save-the-world.png">
#### Betyg: 1/5
Ifall mantrat “SAVE YOURSELF” inte räcker för att orka släpa sig ner till gymlokalen så gör denna tröja definitivt jobbet med att slänga in ett större syfte med sin träning. Så länge den energin man bygger upp och förbrukar på löpbandet inte återvinns till energi likt ett hamsterhjul så känns det här citatet dock mest i vägen då man förlorar fokuset på sig själv under träningspasset.
<br>

## Tröja 2: “LIFE ON THE EDGE”
 <img class="svg" src="https://dbuggen.s3.amazonaws.com/1_19/life-on-the-edge.jpg">
#### Betyg: 3/5
Nu börjar vi snacka. Med detta citat i ryggen kan man verkligen slänga sig rakt ut i gympasset med noll spärrar, vilket antingen ger katastrofala eller fantastiska resultat. Det faktum att man åstadkommer denna känsla bara genom att börja tänka på citatet när man är mitt i 120kgs-marklyftet och därmed sätter sig själv i fara på grund av brist på fokus gör dessutom citatet förträffligt självuppfyllande, och därmed blir det kusligt lättapplicerat på din gymtillvaro.

## Tröja 3: “NO TUK TUK ToDaY”
 <img class="svg" src="https://dbuggen.s3.amazonaws.com/1_19/no-tuktuk-today.png">
#### Betyg: 4/5
Denna pärla till tröja som införskaffades av undertecknad under en klassisk backpackerresa i Kambodja 2014 har haft många användningsområden, men som träningströja var det här en debut. Citatets innebörd kan sig ses ur många perspektiv (ekonomiska samt moraliska för att nämna några), men en rakt logisk konsekvens av denna livsåskådning är ju att man då får ta och röra sig när man ska någonstans istället för att hoppa in i sin bekväma [Tuk-tuk](https://sv.wikipedia.org/wiki/Tuk-tuk). Denna aspekt gör citatet lättolkat och lätt att använda i träningsscenarion, och nog för dess smått humoristiska natur med sig lite medvind i bänkpressen.

## Tröja 4: “KEEP CALM AND DRINK TEQUILA IN TULUM”
<img class="svg" src="https://dbuggen.s3.amazonaws.com/1_19/keep-calm-drink-tequila.png">
#### Betyg: 3.5/5
Om man bortser från det faktum att det förmodligen är helt omöjligt att “keep calm” och “drink tequila” under samma tidpunkt så gör denna outsider från Mexikos strandförsäljare definitivt jobbet. Absurditeten i budskapet sätter ändå ord på det motsägelsefulla i att man känner sig unikt lugn efter att man tränat, och den aningen dräggiga innebörden gör även att man förlorar respekten hos resterande motionärer på gymmet och kan pumpa på relativt i fred utan kritiska blickar på din lyftteknik. Fantastiskt.

## Avslutande ord
Så vad blev egentligen slutsatsen av den här modiga utforskningen? Jag skulle säga att det absolut kan ge dig en liten boost i de mörkaste stunderna under träningspasset och att det även kan hjälpa en att motivera sig till att ta sig till gymmet för att åtminstone visa upp sin sköna tröja för polarna, men i slutändan kommer man nog längst på att bara strunta i sådana här detaljer och gymma in i väggen. _Stay #gainz people_.
