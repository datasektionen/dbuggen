---
title: Rocket League viktigare än pladder
category: 5
author: Axel Samuelsson
order: 1
---

Häromåret läste jag en artikel vars rubrik fick mig att höja på ögonbrynen och vars innehåll gjorde mig riktigt jävla förbannad: Susanna Birgerssons ledare “Macbeth viktigare än klotter”. DN Kultur har en lång historia av att vara minst sagt out of touch med vanliga människo — se till exempel Kristofer Ahlströms nedlåtande epos “‘Game of thrones’ blottar tv-mediets svaghet” — men nu har tidningen bokstavligt talat bestämt sig för att sätta bakåtsträvarna på förstasidan.

dbuggen är annorlunda, vi främjar alla typer av kultur. Macbeth och traditionella medieformer i all ära, men om man vill uppleva aktuell kultur som formar dagens generationer får man vända sig någon annanstans. Jag själv tyr mig till Rocket League på PlayStation 4, gärna med en kall Pabst Blue Ribbon till.

Rocket League är ett enkelt spel, och däri ligger även dess stora charm. Du är en bil som ska spela fotboll mot andra bilar med en boll som är ungefär dubbelt så stor som bilen. That’s it.

Pabst Blue Ribbon, kanske bättre känd under den kära förkortningen PBR, är en enkel öl. Den smakar nästan vatten. Den vinner inga priser; mycket pekar på att den trots namnet inte vann någon Blue Ribbon på World’s Columbian Exposition i Chicago 1893, för det fanns inget sådant pris.

Trots det är Rocket League och PBR tveklöst kultur. Kultur är vad vi vanliga människor tar vår tillflykt till i vardagen. Det kan vara såväl A Song of Ice and Fire som Macbeth, men desto oftare är det nog Game of Thrones, Rocket League eller PBR, alldeles oavsett vad DN Kultur har för åsikt i frågan.

