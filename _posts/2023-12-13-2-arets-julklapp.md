---
title: "Årets julklapp"
category: 38
order: 2
author: "Redaqtionen"
---
Julen är här, vilket innebär att den artificiellt skapade traditionen av överkonsumtion för att fylla ägarklassens fickor är kommen. För att bistå bourgeoisien, dbuggens huvudsponsor, har redaqtionen även i år tagit fram dbuggens guide till julhandeln 2023. Nedan följer därmed precis vad du bör köpa till dina nära och kära.

### Familjen

**Till barnen**

Till dina barn, skulle du ha några, bör du i år ge dem syskon. Befolkningen måste kraftigt öka för att möta konsumtionskraven från den kommande kraftigt ökande befolkningen. Därmed uppmuntrar redaqtionen samtliga föräldrar att införskaffa 30% fler barn, avrundat uppåt till närmaste heltal + 1.

**Till föräldrarna**

Till dina föräldrar, skulle du ha några, passar bäst en ursäkt. Du har förmodligen varit jätteelak mot dem det senaste året, så det minsta du kan göra är att säga förlåt och se till att bete dig åtminstone över julafton, om du ens klarar det. Detta passar med all sannolikhet väl som återkommande gåva även nästa år.

**Till syskonen**

Till dina syskon, skulle du ha några, är det en god idé att köpa något användbart. Förslagsvis en prenumeration på Tinder Premium i och med deras otillfredsställande förhållande till sina respektive partners. Det är dags att inviga det nya året med något nytt, eller någon ny. Du har trots allt aldrig gillat deras partners, så med lite tur blir denna julklapp strået som bryter kamelens rygg.
### Släkten

**Till mor- och/eller farföräldarna**

Till mor- och/eller farföräldarna, skulle du ha några, lämpar det sig att du får någonting av dem, de är trots allt gamla och lever på en ständigt minskande pension. Istället borde du ta deras roliga mediciner de får gratis på ålderdomshemmet. De är ändå för senila att komma ihåg hur mycket medicin de hade från början, och vem vet vad de där i Big Pharma lägger i medicinen ändå. Det är helt enkelt för deras eget bästa att du blir hög på deras medicin. Morfinplåster sitter extra fint så här års.

**Till kusinerna**

Till kusinerna, skulle du ha några, bör du köpa V-Bucks i Fortnite. Kanske ett Battle Pass också beroende på din likviditet. Det behövs inte så mycket motivering här.

**Till mo/fa och/eller rbröder/ster**

Till mo/fa och/eller rbröder/ster, skulle du ha några, rekommenderar redaqtionen att du köper ett begagnat PS5. Du har inte råd med ett nytt, men med tanke på att din mo/fa och/eller rbröder/ster är rätt skön och alltid varit snäll mot dig känns det rimligt att du gör något osjälviskt för första gången i ditt liv.
### Bekanta

**Till grannarna**

Till grannarna, skulle du ha några, är den bästa julklappen enligt en enkät i förra årets dbuggen en gul lök. Det behöver inte vara en gullök utan kan vara godtycklig lökväxt, förutsatt att den bär en gul nyans. En garanti för att förbättra grannskapet och få en mer upphetsande vardag.

**Årets julklapp**

Årets julklapp är en upplaga av dbuggen, Sveriges i synnerhet anrikaste tidning - den perfekta gåvan för alla åldrar och samhällsstånd.

<img class="png" alt="A glorious onion." src="https://dbuggen.s3.eu-west-1.amazonaws.com/issue-2023-december/christmas-gift.png">
