---
title: "Säg det med en slogan"
category: 28
order: 2
author: "\"I love Jo\"sefin Nilsson"
---

__Vart vi än tittar så kan vi hitta reklam. Den ramlar ner i postlådan, den syns i samtliga feeds och rullar på storbildsskärmar runt om i staden. Totalt spenderades 78175000000 kr på marknadskommunikation i Sverige förra året och det motsvarar ungefär 40 000 miljarder onsdagspubsöl.__

I allt detta virrvarr av PR i olika skepnader kan vi dock finna en gömd skatt, en sann guldklimp, reklamernas reklam - det talas givetvis om __kommunslogans__. I 245 av landets 290 kommuner har några tappra tjänstemän tagit på sig tänkarhatten (alternativt lejt arbetet till några dyra konsulter) och tagit fram slogans av ganska skiftande kvalitet. 

Vi ska nu ska titta på Sveriges fem, kanske inte riktigt objektivt sett, bästa slogans. Vi reser från norr till söder:  

**1. Norsjö -** _”En attraktiv och företagsam kommun där kropp och själ hinner med”_  
En plats där kropp och själ hinner med, är det ens på riktigt? Detta måste vara paradiset för en KTH-student. Tyvärr har jag spenderat en och en annan dag i Norsjös skidbacke och kan meddela att attraktiviteten lämnar ena del att önska.

**2. Kristinehamn -** _”Picasso valde Kristinehamn, välkommen du också!”_  
Det här får en ju sannerligen att lyfta lite på ögonbrynen. Ja det rör sig faktiskt om självaste Pablo Diego José Francisco de Paula Juan Nepomuceno María de los Remedios Cipriano de la Santísima Trinidad Mártir Patricio Ruiz y Picasso. Kubismens fader valde faktiskt att placera en gigantisk skulptur just här. Varför vet jag inte, men hugg tag i första bästa Kristinehamnare så berättar de säkert med glädje. 

**3. Hjo -** _”I love Hjo”_  
”Simplicity is the ultimate sophistication”, sade Leonardo da Vinci för ett antal år sedan, och det går inte annat än att hålla med. För fans till denna slogan är en god nyhet att 2010 gjorde en dom i Patentsbesvärsrätten att kommunens rätt till varumärken upphävdes, så sedan dess är det bara att omfamna sloganen och göra den till din egen. 

**4. Gotland -** _”Magiska Gotland”_  
På ytan ganska tråkig, men på insidan finns det en värdefull bakgrund till denna slogan. Det var nämligen så att det kostade Gotland kommun 5 miljoner kr att plocka fram dessa två ord. Som tröst för Gotlänningarna som kunde fått betydligt roligare saker för pengarna får de nu en plats på den här listan. 

**5. Skurup -** _”When in Europe , don’t miss Skurup”_  
Engelska, här har vi något nytt! Eller inte, denna slogan har nämligen hängt med den lilla Skånska kommunen sedan 1967. Skurups kommunikationsstrateg Annika Dacke sa följande: ”Det finns ett kultvärde i det och den är ju väldigt slagkraftig”. Vi på dbuggen kan inte annat än att hålla med. 