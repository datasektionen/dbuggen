---
title: "Familj samlas en gång per år för att stirra in i en skärm"
category: 11
order: 2
author: Karl Hungus
---

Efter att årligen packa upp sin dator, surfplatta och läsplatta så fort de kommit hem, är en familj i södra Arboga nu inne på sitt femte år av den nya traditionen. De tre barnen i familjen, två söner och en dotter, har alla under de senaste åren flyttat hemifrån för att fortsätta sitt sökande efter misslyckande. De är på god väg, då de blivit placerade på välrenommerade institut såsom Örebro universitet, Mälardalens högskola och Högskolan i Skövde. Med tanke på den geografiska och logistiska svårigheten att ta sig hem så samlas familjen enbart runt julhelgen, där planen är att återigen uppleva familjetiden som den var förr när alla bodde under samma tak.

__“Jag hälsar på de andra i dörren, tar min väska till rummet, byter om till mjukisbyxor och t-shirt, plockar med mig min mobil till vardagsrummet för att sedan chatta med mina vänner jag annars träffar dagligen. Det är skönt att vara hemma.”__ berättar den yngsta sonen Arvid.

De fem korta dagarna familjen är samlad spenderas kvalitetsmässigt genom att alla stirrar ner i sin upplysta skärm, något som blivit lite av en ritual. Pappan i familjen, Lars-Olof, tittar ibland upp och tar ett djupt andetag som om han är på väg att berätta något, men inser ganska fort att han inte har en anekdot som är tillräckligt värd för att avbryta den självläkande process alla i familjen går igenom.

Grendosan bredvid vardagsrumssoffan liknar vid denna tiden en laddningsstation på Kjell & co, enligt källor. Varje familjemedlems tre elektroniska apparater behöver ladda tre gånger per dag på grund av den enorma datorkraft det krävs för att utföra de samhällsgivande uppgifterna.

__“Mina vänner slutade spela redan innan spelet kom i somras, för att det blev för populärt för dom. Men jag gav aldrig upp. Level 35, bitchezzz.”__ kommenterar dottern Alicia om hennes framgångar som monstertränare i den digitala världen.
