---
title: "Hjärnans otroliga kraft"
category: 33
order: 1
author: "Reptile Brain Industries"
---

Vi har alla suttit där, klockan 23:43 på en godtycklig vardag med reptilhjärnan i fullskaligt DEFCON 5 fight-or-flight mode och med en smygande aning att du kanske inte hinner lämna in den där programmeringsuppgiften ändå. Din kalufs är ett minne blott, det är det fjärde tangentbordet du har pajat på grund av en NullPointerException, och dina ihållande frågeställningar har fått dig temporärt mutead från klassgruppen.

Varför ska det vara så förbannat svårt att lära sig programmering? Har du fel OS installerat? Kan Ric Glassey ha prankat in en bugg i din kompilator? Eller är det för att KTH har glömt att spelifiera din inlärning? Intensiv forskning från några av världens skarpaste vetenskapssinnen visar att det sistanämnda definitivt är anledningen till dina problem.

Tillåt mig introducera <a href="https://www.youtube.com/watch?v=qDrrIUujxsw&feature=youtu.be">CodeBabes</a>, frälsningen du har väntat på. Finns det någon mer bombsäker inlärningsmetod än denna, som källor säger är "like Pavlov's Dog on crack"? Detta bolag har alltså borrat sig ner i människans mest primala version av "om jag pluggar lite till så får jag äta en till godis" och utvecklat en tjänst som till och med kan distrahera den där jävla reptilhjärnan. Objektorienterad programmering vävs sömlöst ihop med objektifiering, en perfekt lösning för sådana som behöver visuell inlärning.

Redaqtionen såg utvecklingsmöjligheterna direkt. Vår investerare hade en polare, och på mindre än 12 parsecs och via 56 skalföretag i Panama plus ett löfte till D-rek om att äska pengar nästa gång så ägde dbuggen hela konceptet. Håll därför utkik bland dina lokala Breakit-artiklar om dessa kommande revolutioner inom inlärningsteknik:

​**CodeSpades**

Denna favorit bland nykomlingar hjälper dig inte bara med din nuvarande situation, utan hjälper dig även att förbereda för framtiden! För varje uppgift du löser här så tar någon av våra medarbetare ett spadtag i din framtida grav, så att du slipper göra det själv när du är 128 år och döende. Dessutom är alla lektioner i Objective-C, så du kommer lämna denna inlärningsmodul med en ny entusiasm för din nygrävda viloplats!

​**CodeCrusades**

Vad CodeSpades lite för segt för dig? Testa CodeCrusades! I ett led att expandera till alla civilisationers vaggor runt vår jordglob så har vi lanserat denna tjänst, där du som elev startar ett litet litet korståg i Mellanöstern för varje uppgift du löser. Du kan sedan följa ditt korståg i realtid via vår app, för att tagga dig att börja på nästa lektion.

​**CodeTrades**

Inspirerat av växande marknader inom datorspel så har vi utvecklat CodeTrades. Varje lektion här kommer ge dig en chans att få en lootbox, och varje lootbox har en liten, liten chans att ge dig ett nytt skin till din kodbas, och varje skin har en liten, liten, liten chans att tjäna dig pengar om du tradear det! Blir det kanske du som sprider avundjuka i META när folk ser att du har Case Hardened PHP?

​**CodeDogs**

För bara 12 avbetalningar á 995.00 SEK så får du ett gratis VR-kit på posten och fri tillgång till lektionerna. Varje uppgift du löser tillåter dig att klappa en virtuell vovve i 5 sekunder, en perfekt lösning för sådana som behöver virtuell inlärning.

​**CodeDogs Turbo**

Denna lite dyrare premiumtjänst byter ut det virtuella mot det direktsända och återgår till grunderna. För varje uppgift du löser i denna modul så får du se en vovve bli matad med lite crack.

Så vad väntar du på? Skippa troglodytutbildningen du får här på KTH och börja lära dig som en äkta grottmänniska idag!
